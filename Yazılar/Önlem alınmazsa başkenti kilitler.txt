Yazı Yazarı: Deniz Gürel
Yazı Başlığı: Önlem alınmazsa başkenti kilitler
Yazı Linki: https://www.hurriyet.com.tr/yazarlar/deniz-gurel/onlem-alinmazsa-baskenti-kilitler-41941708
Yazı İçeriği: İstanbul’la şimdilik yarışamayız, ama hissedilen o ki giderek yaklaşıyoruz. Hızla artan araç sayısı, pandeminin etkisi, toplu taşımanın yetersizliği derken gelinen noktada Başkent’in pek çok noktasında sabah-akşam trafiği çekilmez hale geldi.Önümüzdeki yıllar ise büyük krizlere gebe. Sadece kentin arterleri Eskişehir ve İstanbul Yolu'ndan bahsetmiyorum. Önceki gün Murat Yılmaz imzalı “Şimdiden İmdat” manşetimizde duyurduk. Yakın zamanda açılacak Etlik Şehir Hastanesi çevresi alarm veriyor. Bir milyon nüfuslu Keçiören ile 700 bin nüfuslu Yenimahalle’nin ortasındaki dev hastanenin açılmasıyla birlikte neredeyse günlük 100 bin kişilik hareketli bir nüfus bölgeye eklenecek.Konuyla ilgili Keçiören ve Yenimahalle belediye başkanlarıyla konuştum. İki deneyimli başkanın da endişeleri aynı. * Önlem alınmazsa Ankara kilitlenir.* Ambulanslar yolda kalır. İnsanımızı hastane yolunda kaybedebiliriz.İki başkanın önemli değerlendirmeleri şöyle:* * *Yenimahalle Belediye Başkanı Fethi Yaşar: Hastane projesi gündeme geldiğinden bu yana söylüyoruz. Projenin başlangıcında ulaşım alternatifleri düşünülmeli, bir raylı sistem düşünülmeliydi. Bunu yapacak Büyükşehir Belediyesi değil. Konuyla ilgili Sayın Cumhurbaşkanı’na da Çevre, Şehircilik ve İklim Değişikliği Bakanlığı’na da mektup yazmıştım.Daha hastane açılmadan Keçiören’den Yenimahalle’ye kadar trafik zaten sıkışıyor. Eğer önlem alınmazsa hastaneye yetişmeden hastaları kaybetme tehlikesi olur. Maalesef tüm uyarılarımıza rağmen ulaşımı önceden planlanmadı. Biz hastane yetkilileriyle de görüşüyoruz. Hem alternatif yol hem de servis yolları konusunda öneriler sunduk. Ama bunlar çözüm değil. Adliye’nin eski MİT yerleşkesine taşınması da açılacak hastane trafiğine eklenince Ankara’yı etkileyecek büyük bir trafik dalgası gelecek. Çözüm belli, raylı sistem olmalıydı. Geç de olsa bir an önce bölgede yeni bir metro planlaması yapılmalı.* * *Keçiören Belediye Başkanı Turgut Altınok: Ankara genelinde trafik büyük bir sorun. Şimdiden planlama yapılmazsa 4-5 sene sonra Ankara’daki trafik yoğunluğu İstanbul’u geçecek. Ankara’da metronun M’si yok. Buradan kim ne anlayacaksa anlasın. Etlik Şehir Hastanesi’ne gelecek olursak, caddelerin genişletilmesi, servis yolları iyi ama çözüm değil. Metro olmazsa sorun çözülmez. Metro yapıp otoparkını yapmayınca o da olmuyor. Hastane Yenimahalle’yi de etkileyecek ama asıl Keçiören trafiğini etkileyecek.Keçiören trafiğinin durması Ankara’da zaten sorun olan trafiği kaosa sürükleyecek. Aslında projeler yapılmadan ulaşım sorunu öngörülüp projelendirilmeliydi. Bunlar düşünülmeliydi, düşünülmemesi yanlıştır. Ama hızlıca bunu telafi edecek yollara bakmak lazım. Gece gündüz çalışıp metro bağlantıları yapılmalı. Bunu Büyükşehir Belediyesi’nin düşünmesi lazım. Daha önceden düşünülmesi gerekirdi diyoruz ama Büyükşehir, ‘düşünülmedi bana ne’ diyemez. Bir an önce planlama yapılmalı.
Yazı Tarihi: Kasım 18, 2021 06:29
