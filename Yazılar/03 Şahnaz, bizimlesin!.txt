Yazı Yazarı: Bahar Çuhadar
Yazı Başlığı: 03 Şahnaz, bizimlesin!
Yazı Linki: https://www.hurriyet.com.tr/yazarlar/bahar-cuhadar/03-sahnaz-bizimlesin-42006825
Yazı İçeriği: Kuşağının, oyun skalası en geniş isimlerinden, çok da çalışkan. Halihazırda üç oyunda ve bir TV dizisinde, birbirine hiç değmeyen kadınları canlandırıyor. Bu sezon prömiyer yapan ‘Düğün Şarkıcısı’, Nergis Öztürk’ün tek başına sırtlandığı ilk oyunu. Oyunda tiyatro dünyasının iki üretken isminin imzası var; metin Erdi Işık’a, rejiyse bu sezon kaç oyun yönettiğini beşinciden sonra saymayı bıraktığım Kayhan Berkin’e ait.Konuk-seyircilerin asistanın işaretiyle alkış patlatmakla görevli olduğu o bildik canlı yayınlardan birindeyiz. Konuk koltuğundaki isim Şahnaz: Şöhret kariyerine ‘Biri Bizi Gözetliyor ünlüsü’ (03 Şahnaz) olarak başlamış. Akabinde ‘kalite kokan’ bir caz barda (Urban Jazz Bar) 15 yıl müzik yapan ve en nihayet, Türkiye gibi kafası karışık konseptteki bir düğün salonunun (Şanzelize Wedding House) şarkıcısına dönüşen bir kadın. Şahnaz bu kez, maganda kurşunları yüzünden kaybettiği iki yakını için sesini duyurmak üzere canlı yayın konuğu...Şahnaz en baştan alarak o stüdyoda neden bulunduğunu anlatacak, BBG günlerinden bugüne yaşadıklarına uzanacak. Şahnaz’ın kişisel hikâyesinin göbeğindeyse çirkinleşerek dönüşen İstanbul, sanal ve gerçek buluşma mekânlarımızda hız kesmeden süren şiddet ve linç kültürü, ırkçılık, ortak yaşam alışkanlıklarımızın yok olmaya yüz tutuşu, niteliksizleşen ve zorlaşan toplumsal ve gündelik hayatımız var. Oyunun, Şahnaz’ın öyküsü vesilesiyle bahsini geçirdiği güncel temalar kadın cinayetlerinden Twitter’daki kavgalara ve sansüre, mikro-milliyetçilikten kentsel dönüşüme çok geniş bir alana yayılıyor.KAFASI KARIŞIK BİR METİNNergis Öztürk onu senelerdir takip eden seyircisini bir an dahi şaşırtmayacak, güçlü ve rahat bir oyunculuk sunuyor. Sahnede eğleniyor. Hem oyuncunun hem rejinin ikna edici etkisiyle daha ilk andan kendini canlı yayın konuğu olarak hisseden seyirci de Şahnaz’ın peşinde çok eğleniyor.Lakin ne yazık ki kafası karışık (ve kalabalık) bir tiyatro metni önümüzdeki. Gerçi bir yanıyla da tam ortasından seslendiği gündem kadar karışık ve kalabalık bir öykü akışı bu... Yine de keşke, toplumumuzun tuhaf kodlarını tasvir etme yolunda ‘düğün salonu’ gibi elverişli bir fikir yakalamışken öykünün odağı ve hatları  daha güçlü kurulsaydı. Böylece seyirciyi çok iyi bir oyuncunun çok enerjik performansıyla buluşturan oyun; birbirine zorla bağlanan anlık tespit-esprilere değil, belki daha küçük ölçekli ama daha sıkı bir öyküye yaslanmış olurdu.DÜĞÜN ŞARKICISITOY İSTANBULYazan: Erdi IşıkYöneten: Kayhan BerkinOyuncu: Nergis ÖztürkNe zaman, nerede: 23 Şubat Çarşamba, 20.30’da Alan Kadıköy’de. Süre: 60 dakikaBilet fiyatları: 30, 70 ve 90 lira.
Yazı Tarihi: Şubat 19, 2022 06:29
