Yazı Yazarı: Erdal Sağlam
Yazı Başlığı: Ekonomik paketin zamanlaması
Yazı Linki: https://www.hurriyet.com.tr/yazarlar/erdal-saglam/ekonomik-paketin-zamanlamasi-41176651
Yazı İçeriği: Özellikle seçim sonrası bir türlü netleştirilmeyen seçim süreciyle ilgili spekülasyonların paketin yeterince algılanmasına olumsuz etki yapabileceği konuşuluyor. Bir başka deyişle bugün İstanbul seçimlerine ilişkin süreç tamamlanır, süreç netlik kazanırsa, ekonomik paket açıklaması için doğru bir zamanlama sayılabilir. Ancak piyasalarda gerginliğe yol açan bu süreç netleşmeden açıklama yapıldığı takdirde, ekonomik paketin etkisinin azalması kaçınılmaz olabilir.Aslında bu açıklamanın piyasalar tarafından uzun zamandır beklendiği, dolayısıyla biran önce açıklanmasının doğru olacağı kesin. Hazine ve Maliye Bakanı Berat Albayrak’ın ardı ardına, uzun ABD seyahati başta olmak üzere, yoğun gündemi olduğu da biliniyor. O nedenle açıklamanın fazla geciktirilemeyeceği konuşuluyor ancak paketin başarısı için siyasi iklimin göz önüne alınması da gerekir yorumları yapılıyor.Dün yapılan seçimlere ilişkin açıklamaların piyasada ne kadar önemli etki yarattığı görüldü. Bir haftayı aşkın süredir seçim sonuçlarının hala netlik kazanmaması, seçimlerin yenilenebileceğine ilişkin iddialar, piyasaların gerilmesine neden oldu. Zaten seçim öncesi kırılganlaşan piyasadaki durum, bu yeni siyasi iklim nedeniyle iyice hassas bir noktaya gelmiş gözüküyor. Türkiye’nin varlıklarının 1 ayı aşkın süredir, diğer gelişmekte olan ülkelere kıyasla olumsuz ayrışmaya devam etmesi, kırılganlığın en önemli göstergesi niteliğinde.Yarın açıklanacağı söylenen ekonomik reform paketiyle, piyasalardaki havanın değiştirilmesinin amaçlandığı, oluşacak havanın reform paketine yaratılması planlanan güven konusunda önemli etki yapacağı, yani başlangıcın paketin başarısı açısından da önemli olacağı unutulmamalı.PAKET ÖNCESİ EKONOMİK VERİLER Açıklamanın zamanlaması önemli rol oynayacak ama tabi ki paketin içeriği belirleyici olacak. Bloomberg’de yer alan, bir bakanlık yetkilisine dayandırılan haberde, pakette vergi reformu, bankacılık, finansal piyasalar konularında düzenlemeler yer alacağı, enflasyonla mücadele konusunda atılacak yeni adımların olacağı ve öngörülen adımların zamanlamasının da kamuoyuna açıklanacağını söylemiş.Reform paketinin içeriğini, piyasalar açısından nasıl karşılanacağını, güvenilir bulunup bulunmayacağını açıklamalar yapıldıktan sonra oluşacak tartışmalarla birlikte anlamaya çalışacağız.Ancak hem açıklama zamanlaması, hem açıklama öncesi gelen verilere bakılarak, kredibilite sağlayacak bir program için çok kuvvetli, gerekirse radikal önlemlerin pakette yer alacağı beklentisinin arttığını da dile getirmek gerekiyor.Ayrıca açıklanacak bu paketle yer almayacaktır ama siyasi iradenin, en azından yabancı sermaye gelişine zemin hazırlayacak, hukuk ve demokratik hakların güçlendirilmesine ilişkin açıklamalarına da ihtiyaç duyulduğunu düşünüyorum.Açıklama öncesi gördüğümüz uluslararası ilişkilere ilişkin sorunlar ve ekonomik göstergeler de işin ne kadar zor olduğunu gösteriyor. Reuters anketine göre Merkez Bankası’nın faiz indirimi beklentisinin haziranda değil en erken temmuza ötelendiği, Hazine nakit dengesindeki açığını çok büyüdüğü, enflasyona sadece sigara zammının yüzde 0.8 oranında etki yapacağı gibi haberler, mevcut iklimin zorlaştığını gösteren haberlerden bazıları.Umarız; açıklanacak paket zamanlamasından içeriğine kadar, piyasaları tatmin edebilecek bir reform gündemini ortaya koyar.
Yazı Tarihi: Nisan 09, 2019 07:59
