Yazı Yazarı: Tolga Akyıldız
Yazı Başlığı: Hem tanıdık hem yepyeni
Yazı Linki: https://www.hurriyet.com.tr/yazarlar/tolga-akyildiz/hem-tanidik-hem-yepyeni-41997285
Yazı İçeriği: Ozan Çolakoğlu’nun elinden çıkan pırıltılı düzenlemesi ve yakından takip ettiğim Özgen Akçetin ve Emre Kıral’ın miks ve mastering’iyle finalize olan Göksel’in yeni teklisi ‘Haklıydın’, geçen hafta içinde en çok dinlediğim şarkılardan oldu. Göksel’in en değerli özelliklerinden biri olarak gördüğüm söz yazarlığını da samimi ifadesi nedeniyle tekrar kutlarım: “Haklıydın, iyi oldu kalbini kapattın/Düşündüm de belki beni korudu Tanrım/Çünkü seninle çürüdük aynı toprakta/Çünkü seninle üşüdük aynı yatakta/Bir yastıkta büyürdü dağlar aramızda/Sen haklıydın, imkânsızdı bu sevda...”HİSSEDEREK YAZIYORDijital çağda algoritmayı sadece belirli sesler ve ritimler yönlendiriyor sanıyoruz ama ‘sözler’ halen çok önemli neyse ki... Söz-müzik birlikte hissederek yazan Göksel’in en büyük sırrı da zaten Göksel’den başka biri olmamayı bu denli net vaat etmesi. Her yeni şarkıya tanıdık ama sıfırdan bir hikâye yazmak üzere başlayan Göksel’in onca yılda üretme heyecanını kaybetmeme nedeni de bu olsa gerek. Çok kısa sürede formüle dayalı hit yazabilecekken ‘Haklıydın’ gibi şarkılara meylettiği için haklı Göksel. Çolakoğlu da Göksel’in kalbini iyi okuduğu için başarılı.RADIOHEAD GÜLÜMSEDİPandemi koşulları nedeniyle uzun süre beklenip geçen yılın 22 Mayıs’ında çevrimiçi gerçekleşen efsanevi Glastonbury Festivali’nin ‘Live At Worthy Farm’ yayınında bana göre büyük bir sürpriz oldu: The Smile performansı! The Smile; Radiohead’den Thom Yorke ve Jonny Greenwood’un yanlarına Sons Of Kemet davulcusu Tom Skinner’ı da alarak oluşturduğu yeni bir rock grubu. O günkü konserlerini önceden ve gizlice; biri Radiohead’in yayımlanmamış yeni şarkısı ‘Skating on the Surface’ olmak üzere sekiz şarkıyla kaydettiler. Duyuru yayın günü yapıldı ve sürpriz büyük ilgi gördü. The Smile’ın Radiohead’e göre daha düğümlü bir müzikal yapısı var. Geçen günlerde ilk şarkıları ‘You Will Never Work In Television’ın devamı niteliğindeki yeni tekli ‘The Smoke’u yayımladılar. The Smile’ın diğer şarkılarıysa yayın sıralarını bekliyorlar. ‘The Smoke’, devam nitelikli bir şarkı olsa da siz dinlemeye oradan başlayın derim. POPUN BAŞINA YENİ ‘BELA’Azerbaycan’ın Spotify verilerine göre en çok dinlenen kadın şarkıcısı olmasının yanı sıra YouTube’da 50 milyonu aşan toplam izlenmesiyle Türkiye, Almanya, Rusya ve Gürcistan’da da hatırı sayılır bir hayran kitlesine ulaşan Hiss, Warner Music Türkiye ile anlaşma imzaladı ve ilk Türkçe sözlü şarkısı ‘Bela’yı yayımladı. Parça trap’in pop tarafına yakın, çabuk akılda kalan iddialı bir başlangıca vesile olmuş diyebilirim. Türkiye Türkçesi ile en küçük bir sorunu olmayan Hiss’in ‘Bela’sı nakaratı, düzenlemesi üst seviyede. Söz ve müziği MIRO’ya ait şarkı için pozitif ayrımcılık hakkını kadınlardan yana kullanan müzisyen, Ece Naz Kızıltan’ın yönettiği videosunun cast’ında kadınlarla çalışmış. Hiss; “Beykoz’da; heykeltıraş Mehmet Aksoy’un Böcek Evi’ni akvaryuma dönüştürdük ve 15 saati aşkın süren çekimler boyunca erkek sinek bile uçurtmadık” diyor. Hiss’in Azeri Türkçesini esas alan sözlerle yaptığı eski şarkıları da listenize alın.
Yazı Tarihi: Şubat 05, 2022 06:29
