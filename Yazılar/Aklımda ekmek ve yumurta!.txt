Yazı Yazarı: Didem Şenol
Yazı Başlığı: Aklımda ekmek ve yumurta!
Yazı Linki: https://www.hurriyet.com.tr/yazarlar/didem-senol/aklimda-ekmek-ve-yumurta-41972122
Yazı İçeriği: Ailecek eş dost bir arada kahvaltı etmeyi, sanırım yılbaşı akşamı yemeğinden daha fazla seviyorum. Günün erken saatlerinde ağır peynirleri tercih etmiyorum.  Sabah ilk öğün olduğu için damak daha sakin şeyler arıyor. Masaya kesinlikle iyi bir Ezine, Bergama veya Erzincan tulumu, çocuklara dilpeyniri ve Trakya eski kaşar çıkarıyorum. Peynirlerin yanına ceviz, Trabzon hurması, biraz kıtır ekmek koyuyorum. Mutlaka güzel bir kahvaltı salatası hazırlıyorum. Kışın domates kullanmadığımdan kahvaltı salatasına roka, avokado, kuru domates, bazen nar, bazen maydanoz koyuyorum. Zeytinyağı, limon, biraz da sumak gezdiriyorum.Zeytinleri karıştırmadan masaya koymak tercihim. İçi limon kabuğu veya mandalina doldurulmuş Bodrum zeytinlerine taze kekik ve erken hasat zeytinyağı gezdiriyorum. Bazen de kişniş tohumu koyuyorum. Siyah zeytinleri isli pul biber, kuru kekik ve zeytinyağıyla tatlandırıyorum. Domat zeytinlere zahter ekliyorum, Halhalı zeytin varsa onlara acı biber, ceviz ve yağ koyup zeytin salatası gibi sunmayı seviyorum.Acıka hazırlayacaksam ev yapımı biber salçasını zeytinyağıyla kavurup sarımsak, pul biber, nane, kekik ekleyerek biraz çevirip en son cevizleri koyarak servis ediyorum. Acıka, zeytinyağı ve beyazpeynir, kızarmış ekmekle çok keyifli oluyor. Ufak yeşil biber bulursam da onları kızartıp hafif sarımsak, sirke ekleyerek zeytinyağı gezdirip sofraya getiriyorum.Geç bir kahvaltı sofrasıysa füme somon, somon havyarı, yanına salatalık lüleleri, limon kabuklu labne, çırpılmış tereyağı ve bebek turpla bir soğuk balık tabağı hazırlıyorum.Günlük bulabilmişsem sütü daha tam katılaşmamış manda kaymağı, bal, evde hazırladığımız portakal kabuğu reçeli, tahin pekmezi, yazdan kalma vişne reçelini masaya çıkarıyorum.Tabii çocuklara sosis de haşlıyorum. Eğer yorgun değilsem çok sevdiğim sucuklu tereyağını hazırlıyorum. Oda sıcaklığına getirdiğim tereyağına, Kozmaoğlu’ndan aldığım çok kurumamış baton sucuğu parçalara bölerek ekleyip hepsini robottan geçiriyorum. Sonra hazırladığım sucuklu yağı kavanozlayıp buzdolabına koyuyorum. Tam kahvaltı saatine ayarladığım fırından yeni çıkmış ekmeğe sürüp üzerinde biraz da peynirle mideye indirmeyi seviyorum.Kahvaltının olmazsa olmazı yumurta... Favorim ya çok yumurtalı tereyağında hazırlanmış omlet ya da soğanlı, mantarlı ve sivri biberli göz yumurta... Kahvaltının içeriğine göre bazen kıymalı sivri biberli yumurta da yapıyorum. Evde bayat ekmekler varsa çırpılmış yumurta, tarçın, krema ve şeker karışımına batırdığım ekmekleri teflon tavada tereyağında kızartıyorum.PİŞİNİN YANINDA BÖĞÜRTLEN REÇELİ... Yumurtalı ekmekleri bal veya reçelle yemeyi de en çok çocuklar seviyor. Biraz kokmaya razıysam ekmek fırınından aldığım ekmek hamurunu kızgın yağda kızartıp pişi hazırlıyorum. Taze lor bulursam yumuşak ve süt kokulu loru Tire pazarından aldığım böğürtlen reçeliyle servis ediyorum. Yeni yıldan önceki Çarşamba Fatih pazarına gidebilmişsem aldığım kuşburnu ve kızılcık marmelatlarıyla da eşleştiriyorum.Modumuza göre greyfurt suyu, mandalina ve nar suyu, taze zencefilli portakal suyu sıkıyorum. Bazen taze kereviz yapraklı ‘bloody mary’ hazırlıyorum. Eğer bir gün önceden vaktim varsa brioche hamuru hazırlayıp dolaba atıyorum, zamanı gelince de pişiriyorum.Masayı bahçedeki çam ağacından ufak dallar kesip süslemeyi de hiç ihmal etmiyorum. Yeni senede de ağzımızın tadı daim olsun...YUMURTALI EKMEK ÜSTÜNDE SOTELENMİŞ TRABZON HURMASI(4 kişilik)NE LAZIM?◊ 70 gr köy tereyağı◊ 120 gr toz şeker ◊ 3 Trabzon hurması◊ 1 dal biberiye ◊ 8 dilim bayat ekmekYumurtalı karışım için;◊ 3 yumurta◊ 200 ml süt ◊ 50 gr toz şeker◊ Tarçın veya vanilyaNASIL YAPARIM?◊ Yumurtalı karışım için süt, şeker ve yumurtaları büyük bir kâsede çırpın. Bu karışımı lezzetlendirmek için bir tutam tarçın veya vanilya ekleyin. ◊ Bayat ekmek dilimlerini karışıma batırıp 5 dakika bekletin.◊ Hurmaları soyup dilimleyin. Yanmaz bir tavada tereyağının 50 gram kadarını eritin. Hurmaları, biberiye ve 120 gram toz şekerle birlikte bu tavaya alıp soteleyin.◊ Ayrı bir tavada elinizde kalan 20 gram tereyağını eritin. Yumurtalı karışımda bekleyen ekmekleri orta harlı ateşte kızartın. ◊ Yumurtalı ekmekleri birbirlerinin üzerine gelecek şekilde bir tabağa koyun. Sotelediğiniz meyveleri üstüne yerleştirip servis edin.BRİOCHE(7 adet için)NE LAZIM?◊ 570 gr un◊ 10 gr instant maya◊ 60 gr şeker◊ 125 ml süt◊ 11 gr tuz◊ 360 gr tereyağı◊ 240 gr yumurtaÜzerine sürmek için;◊ 1 yumurtanın sarısı◊ SusamNASIL YAPARIM?◊ Bir gün önceden hamuru hazırlayın. Tereyağı hariç bütün malzemeleri bir araya getirip yoğurun. Daha sonra hamurun içine soğuk tereyağını parça parça yedirin. Hamuru, üzeri streçle kapatılmış bir şekilde yarım saat dinlendirdikten sonra 3 dakika daha yoğurun. Ardından yine üzeri örtülü bir şekilde gece boyunca buzdolabında mayalanmaya bırakın.◊ Ertesi gün, soğuk bir mermer tezgâhta yoğurmaya başlayın. Hamuru yaklaşık 100 gramlık parçalara bölerek elinizle hafif yuvarlayın. Ardından tereyağıyla hafifçe yağladığınız yuvarlak kalıplara yerleştirin. Üstlerini nemli bir bezle örtüp oda sıcaklığında hacimleri iki katına çıkıncaya kadar yaklaşık 1 saat mayalanmaya bırakın.◊ Yumurta sarısını birkaç damla suyla çırpıp hamurların üzerine sürün, susam serpin. 190 derece önceden ısıtılmış fırında yaklaşık 20-25 dakika pişirin. 
Yazı Tarihi: Aralık 31, 2021 06:29
