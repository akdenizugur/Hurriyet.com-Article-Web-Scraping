Yazı Yazarı: Onur Baştürk
Yazı Başlığı: Sürprizli bir ara fuar CI Bloom 
Yazı Linki: https://www.hurriyet.com.tr/yazarlar/onur-basturk/surprizli-bir-ara-fuar-ci-bloom-42048304
Yazı İçeriği: Hem Tersane İstanbul’un yeni bir mekan oluşu hem de uzun bir aradan sonra fiziksel bir fuara katılmanın kalabalıklarda yarattığı heyecan nedeniyle CI’ın 17. edisyonuna ilgi hayli büyük olmuştu. Bu yıl yine eylül ayında gerçekleşecek CI öncesi yeni versiyon bir fuarla daha tanışacağız: CI Bloom. Mayısta Tersane İstanbul’da, Akbank ana sponsorluğunda yapılacak CI Bloom’da yabancı galeriler yok. Sadece 23 yerli galeri var.Onlar da seçici kurulun davetiyle belirlenmiş. Peki seçici kurulda kimler var? Sırasıyla şu isimler: Adnan Yerebakan (Sanatorium), Doğa Öktem ve Tankut Aykut (Oktem Aykut), Moiz Zilberman (Zilberman Gallery), Oktay Duran (Art On İstanbul), Suela Cennet (The Pill) ve Yeşim Turanlı (Pi Artworks). WU’DAN TOWNHOUSE’A 10 Mayıs’ta ön izlemeyle başlayacak CI Bloom’un bir diğer sürprizi de yeme-içmeye oldukça geniş yer ayırması.Bu ara dönem fuarında yer alacak markalar şöyle sıralanıyor: Wu Bomonti, Momo, Cup of Joy, Markus Ribs, Sail Loft, Townhouse, Petra, Borsa, Parle ve Nappo Pizza. 15 Mayıs’ta sona erecek fuar nedeniyle Tersane İstanbul civarının bir kez daha yoğun bir şekilde hareketli olacağını söylemek pek kehanet olmasa gerek.Bienalin iki gündemi: Kadınların zaferi ve UkraynaDünyanın en eski ve uzun süreli bienali olan Venedik Bienali, pandemi nedeniyle 1 yıl ertelendikten sonra yarın halka açılıyor. 27 Kasım’a kadar sürecek olan bienalin 59. edisyonu için konuşulan gündem maddelerinin birinci sırasında şu var:Kadınların zaferi! Şimdiye kadar ana sergisinde ağırlıklı olarak erkek sanatçılara yer veren bienaldeki kadın-erkek oranı bu yıl radikal bir şekilde tersine çevriliyor. Bienalin İtalya doğumlu küratörü, aynı zamanda New York High Line Art’ın yönetmeni olan Cecilia Alemani Bienal’in ana sergisi için 213 sanatçı seçti. Bu sanatçıların yüzde 90’ı kadın.Etkinliğin küratörlüğünü yapan ilk İtalyan kadın olan Alemani bir röportajında, #metoo hareketinin son birkaç yılda getirdiği radikal değişikliklere rağmen anavatanı İtalya’nın “çok fazla cinsiyetçi” kaldığını itiraf etmişti.Alemani’nin kadın sanatçılara ağırlık vermesi sanat dünyasında şık bir telafi olarak değerlendiriliyor. UNUTMADAN-1Bienal, Venedik’in iki alanında gerçekleşiyor. Biri Giardini, diğeri ise Arsenale. UNUTMADAN-2 Bu yıl tüm gözler Ukrayna Pavyonu’nda. Çünkü pavyonun ana sanatçısı Pavlo Makov’un “Tükeniş Çeşmesi” adlı yerleştirmesinin Venedik’e getiriliş hikâyesi yıllar sonra film olacak denli anlamlı. Rusya’nın 24 Şubat’ta ülkelerini işgal etmesiyle Venedik Bienali’ne katılımlarının zorlaşacağını anlayan Pavlo Makov ve küratör Maria Lanko, hızlı bir karar sürecinden sonra arabalarının bagajına Tükeniş Çeşmesi’ni oluşturan bronz hunileri yüklemiş ve Venedik’e doğru yola çıkmışlar. Ama tabii yerleştirmede yer alan 78 adet huniyi bagaja sığdırmaları mümkün olmamış. Bu nedenle bir kısmını İtalya’da yeniden yaptırmışlar. Lanko ve Makov, The Guardian’a verdikleri röportajda onları o gece Venedik’e doğru yola çıkaran ana motivasyonu şöyle açıklıyor: “Rusya, Ukrayna’yı ve Ukrayna kültürünü ortadan kaldırmak istiyordu. Kültürü yoksa Ukrayna da yok! Sergiyi kurmak için o gece bizi İtalya’ya gitmeye zorlayan duygu buydu. Burada olduğumuzu, var olduğumuzu göstermek için kararlıydık.” 
Yazı Tarihi: Nisan 22, 2022 06:29
