Yazı Yazarı: Melike Karakartal
Yazı Başlığı: Kadın erkekten büyük olunca...
Yazı Linki: https://www.hurriyet.com.tr/yazarlar/melike-karakartal/kadin-erkekten-buyuk-olunca-40659785
Yazı İçeriği: Erkeğin yaşı büyük olduğunda sorun yok. Kadınınki büyük olduğunda hemen kaşlar kalkıveriyor.Trump’ın da kaşları kalktı, hatta Macron çiftiyle bir araya geldiklerinde Brigitte Macron’a “You’re in such a good shape” diyerek büyük bir nezaketsizlik yapmıştı. “Yaşına rağmen iyi görünüyorsun” anlamına gelebilecek bu sözler zarif bir iltifattan hayli uzaktı.Şimdi İngiliz Kraliyet ailesinin küçük oğlu Prens Harry ile Amerikalı oyuncu Meghan Markle’ın ilişkisi gündemde. İngiliz gazeteleri Markle’ın etnik kökeninden yaşına, pek çok konuda hayli cinsiyetçi dille yazılmış hikayelere yer veriyor.Hatta 8 Kasım 2016’da saray, Prens Harry’nin kız arkadaşı hakkında yapılan çirkin haberleri kınadığı resmi bir açıklama dahi yayınlamıştı.Markle, Prens Harry’den 3 yaş büyük, daha önce evlenmiş ve Amerikalı ancak bu durum geçmişteki gibi evliliğe engel değil. Hemen hatırlayalım: 1936’da, daha önce iki kez evlenmiş bir Amerikalı olan Wallis Simpson ile evlenmek isteyen Kral VIII. Edward, kraliyet kuralları yüzünden tahtı bırakmıştı.Kriz, yerine kardeşi Albert’in (Kral VI. George, yani bugünkü Kraliçe II. Elizabeth’in babası) geçmesi ile sonuçlanmıştı.Tabii şimdi devir değişti, Kraliçe II. Elizabeth, kraliyet içindeki evlilik kurallarını esnetti.Oğlu, yani geleceğin kralı Prens Charles, Diana hayattayken dahi bağlarını koparmadığı Camilla Parker Bowles ile evlenebildi. Torun Prens William ise “halktan” bir ailenin kızı, üniversite arkadaşı Catherine Middleton ile... 50 yıl önce “skandal” sayılacak olaylar bunlar.Prens Harry ve Prens William’ın anneleri Diana Spencer, Prens Charles ile evlendiğinde ondan 12 yaş küçük, deneyimsiz, henüz hayatının başında, aristokrat aileden gelen bir genç kadındı ve bu özellikleri “Geleceğin kralı ile evlenmeye yaraşır” bulunuyordu.Bugün devir değişti ama o algı öyle derinlere yerleşmiş ki, pratikte aksi bir durumla karşılaşıldığında kadını aşağılayan dil hemen kendini gösteriveriyor. Markle ve Prens Harry arasındaki 3 yaş fark, Markle’ın annesinin siyahi olması ve daha önce yapmış olduğu evliliği, kadını “prenslere yaraşır” olmaktan çıkarıveriyor.Gerçekte yaşanan öyle değil tabii, Prens ile Markle dün nişanlandıklarını açıkladılar. Bu güzel bir haber, çünkü yerleşik algı ancak böyle somut olaylarla yavaş yavaş değişiyor, dönüşüyor. O yapış yapış dil de değişecek elbette. Yaş ilerledikçeİlişkilerde kadının büyük olması magazinde her zaman kendine yer buluyor. Ece Dizdar’ın sevgilisi Emir Çubukçu’nun 7 yaş küçük olması ilgi çekiyor. Pınar Altuğ, Yağmur Atacan, Başak Dizer-Kıvanç Tatlıtuğ çifti, Hande Yener, Hande Ataizi, Nurseli İdiz... Tüm bu isimler önümüze “genç eş, genç sevgili” haberleriyle dönem dönem gündeme getirildiler. Erkek egemen dünyanın kodlarına ters tabii bu durumlar. Erkek yaşlı olacak, güçlü olacak, çekip çeviren olacak... Eşit rol paylaşınca, yaş dert olmayınca, hayatı ortak sırtlayınca veya kadın erkekten fazla kazanınca eski ezberler bozuluyor, erkeklerin egemenlik kurduğu dünya tehlikeye giriyor.Haliyle kendinden küçük bir erkekle ilişki yaşayan veya evlenen kadınlar sık sık “haber” olurken, tam tersi durumun kimsenin umurunda olmadığını görüyoruz. Dün Mehmet Yılmaz yazısında kadın büyük olunca bunu haberleştiren magazin basınını eleştirdi. Hak veriyorum.Kadın erkekten büyük olunca “sorun” olduğu kadar kadının erkekten çok küçük olduğu durumlar da basının ilgisine mazhar oluyor. Yaşı büyük kadına yorum yapılırken kalkan kaşlar, erkeğin yaşı büyük olduğunda yerini hınzır bir gülüşe bırakıyor.“Yaş farkı” meselelerinde son günlerde en çok ilgiyi Levent Yüksel ve Lidya Özdemiroğlu çekti. Dün Magazin Konseyi’nde de konuştuk, burada konu yaş farkından ziyade “nesil farkı”ydı. Taraflar iletişim kurabilecek ortak nokta bulabiliyorlarsa ne ala.Yaş ilerledikçe nesil farkı kapanıyor, kapanmasa da hayat deneyimiyle insanlar birbirinin dilinden daha iyi anlar hale gelebiliyor. Bu ihtimal kadın 20’lerinin başındayken biraz düşük görünüyor.Tabii herkesi bir kategoriye sığdırıp değerlendirmemek gerekir, belki bambaşka bir iletişim kurmuşlardır. Genel olarak erkeğin yaşça “çok büyük” olması konusundaki örnekler, “erkeklerin genç kız merakı” konusunu tetiklediği için gösterilen tepkiler gözlemlediğimiz kadarıyla bu yönde oldu. Yine de tam aksi olsa, farklı bir “dilde” haber olurdu şüphesiz. Tartışmamız, değiştirmemiz gereken konu, bu.
Yazı Tarihi: Kasım 28, 2017 10:01
