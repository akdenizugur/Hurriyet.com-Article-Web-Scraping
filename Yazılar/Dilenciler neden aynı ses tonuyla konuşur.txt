Yazı Yazarı: Ömür Kurt
Yazı Başlığı: Dilenciler neden aynı ses tonuyla konuşur
Yazı Linki: https://www.hurriyet.com.tr/yazarlar/omur-kurt/dilenciler-neden-ayni-ses-tonuyla-konusur-42057894
Yazı İçeriği: Geçtiğimiz günlerde Marmaray’a bindim. Vagonlar arasında yürüyen oldukça genç bir hanım, elinde bir kâğıtla “Allah rızası için” diye konuşmaya başladı. Ağlamaklı bir ses tonuyla dileniyor, yalvarıyor, ilgi göstermeyen olunca birden kendine gelip hızlı adımlarla başka bir vagona geçip yavaşlıyor, sendeleyerek yürümeye başlıyor ve aynı sözleri orada da tekrarlıyordu. Böylesine hızlı değişen bir ‘duygu görüntüsü’ bana ‘tiyatro yapıyor’ izlenimi verdi. Bir süre takip ettim onu… “Allah rızası için yardım edin, bir oğlum var, hasta, onun için yardım topluyorum” diyordu. Ses tonu tıpkı diğer dilencilerinki gibiydi ve sanki ona ait değildi. Yalnızca ağlamaklı bir yalvarma ikliminde bocalıyordu.Birkaç durak geçti, bu kez iki çocuk bindi trene. Biri plastik bir melodika çalıyordu. Öteki çocuk ise elini uzatmış para istiyordu. Hiç ses etmeden insanlara el uzatarak kişileri değiştiriyordu. Kimi para verdi, kimi vermedi. Ben ALO 183 sosyal destek hattını arayıp, trendeki çocuk ihmalini bildirdim. Çünkü hiçbir çocuk dilendirilemez. Çocukluğunda dilendirilen çocukların geleceği karanlıktır. İşte bu sebeple körpecik yaşta sokağa atılan, örselenen ve hırpalanan çocukları ‘önemsemek’ yurttaşlık görevidir.Trenden indim, birkaç adım attım ki, aynı ses tonuyla dilenen birine daha rastladım. İçten bakmayan gözleri ve ezberlenmiş sözleriyle “Allah rızası için…” diyordu. Tüm dilenciler, para için Allah’ın adını anıyordu. “Paraya gerçekten ihtiyacı olanlar, acı içinde kıvransa da ses edemiyor, utanç duyuyor, kimseden bir kuruş bile isteyemiyorlar! Oysa dilenenler, insanların gözlerinin içine çok rahat bakıyorlar” diye geçirdim içimden.Öyle insanlar var ki oysa… Kışın damı damlar; yakacak, yiyecek bulamaz ama dilenmek şöyle dursun, onurlu başını asla yere eğmez! Ya patik örüp satar ya turşu kurup. Çalışır, direnir. Zaten ‘onurlu insan’ dilenmeyi bilmez.DÖRDÜNCÜ ALANYA ÇOCUK FESTİVALİ’NDE BULUŞALIMAlanya, ülkemizin en cennet köşelerinden biri. İki yıllık pandemi bir araya gelmemizi engelledi ama bu güzel ilçede, muhteşem bir çocuk festivaliyle yeniden buluşuyoruz. Çocuk, aile ve öğretmenleri temel alan Alanya Çocuk Festivali dün başladı. Eğitimpedia kurucusu Ali Koç ve sinirbilim uzmanı Dr. Serdar Karaismailoğlu dün iki güzel konuşma yaptılar. Bugün ise Doç. Dr. Saniye Bencik Kangal saat 13.00’te “Çocuğumun beyninde neler oluyor?” konuşmasıyla sahnede olacak. Ben ise saat 15.00’te “Dijital çağda ebeveyn olmak” adlı söyleşimle anne babalarla ve eğitimcilerle buluşacağım. Ardından da son çıkan kitabım ‘Kitap Tamircisi’ni imzalayacağım.Festival boyunca söyleşiler ve çocuk etkinlikleri devam edecekAlanya Belediye Tiyatrosu Çocuk Oyunları, Özge Bahar Sunar ile ‘Kirpi ile sergi – Engeller vazgeçmek için değildir’ etkinliği, Burcu Bahar’ın ‘Saklasak da nereye saklasak’ şarkısı ile doğaçlama hikâye oluşturma atölyesi, Özgür Özgülgün ‘Özgür Abi ile Alanya’nın tarihine yolculuk’ ve ‘Uykusu kaçan pijama etkinliği’ çocukları bekliyor.
Yazı Tarihi: Mayıs 08, 2022 06:00
