Yazı Yazarı: Tolga Akyıldız
Yazı Başlığı: Derde ve umuda sahip çıkıyor
Yazı Linki: https://www.hurriyet.com.tr/yazarlar/tolga-akyildiz/derde-ve-umuda-sahip-cikiyor-41992615
Yazı İçeriği: 'Forsa’ ve ‘Dünyaya Bedel’ teklilerini dinledikten sonra güçlü bir duygusu, söyleyecek güzel bir sözü olduğunu derhal anladığım ‘Sirenler’ albümü beni yanıltmadı.10 yıl sonra gelen mor ve ötesi’nin  (mvö) 8’inci stüdyo albümü ‘Sirenler’ yayımlandığı gün İstanbul’da, İstiklal Caddesi üzerindeki tarihi Çiçek Pasajı’nda canlı performanslı bir lansmanla hayata karıştı. Orada olamayanlar da iyi bir reji ve sesle geceyi YouTube ve Instagram üzerinden takip edebildiler. Harun, Kerem K., Kerem Ö. ve Burak bu şarkıyı ilk kez İstiklal Caddesi’ne bakan  bir sahneden söylerken umutluydu.Yaklaşık 1 saatlik uzunluğu, üç temaya bağlı üç bağımsız bölümü ve toplam dokuz şarkısıyla ‘Sirenler’ mor ve ötesi diskografisinin en güçlü albümlerinden biri... Grubun tüm şarkılarına; oluşturdukları derde, sevdaya, hayale, umuda bütünüyle sahip çıktığı belli oluyor. Beni belki grupla kişisel geçmişimiz; caddede bir yerlere saklanmış okul yıllarımız nedeniyle albümde en çok etkileyen parça ‘İstiklal’ oldu. Onun dışında ‘Dünyaya Bedel’, ‘Adamın Dibi’, ‘Tünel’, ‘Kaptan’, ‘Park’, ‘Linç’le bağ kurup bütüne ulaştım. mor ve ötesi’ni mor ve ötesi yapan; yıllar, şarkılar boyu sindirdiğimiz ne güzellik varsa hepsi az biraz mevcut ‘Sirenler’de. Bugünün mvö’sü kadar olgun ve ilk günkü kadar gerçek. Koroları, piyanoları, sözleri, gitarları, davulları diye saymak yerine düzenlemelerin ayrı ayrı ve bütünün parçası olarak sundukları kıymete sahip çıkıyorum.mvö’nün eski dostu Volkan Gürkan’ın prodüksiyona yaptığı katkı, Babajim’in kayıtları, Dave Bascombe ve Joe LaPorta’nın miks ve mastering’i de altını çizmek istediğim noktalar. Zira duyduğunuz o güzel sound öyle kolay ortaya çıkmıyor. Ayrıca mvö’nün grup logosu ve renklerden başlayarak oluşturduğu yeni görsel dil nokta atışı... İşin tamamını kucaklayan, birbirlerini tamamlayan yaklaşımları olmasa böyle bir yekparelik üretmeleri zor olurdu.Çok hızlı başlayıp yorulmadan biten ‘Sirenler’ için Homeros’un ‘Odysseia’sıyla Kafka’nın bundan yola çıkarak yazdığı ‘Sirenlerin Sessizliği’ hikâyesine saygılarımı yolluyorum.GÜLÜMSETEN DRAMA2018’de yayımlanan, kendine has konsepti ve biriktirdiği hit’lerle dikkat çeken ‘Maya’ adlı upuzun albümü sonrası her yıl bir yeni tekli yaparak ilerledi Mabel Matiz. 2019’da ‘Gözlerine’, 2020’de ‘Toy’ ve geçen yıl ‘Kahrettim’ geldi. Bu yıl yayımlanacak albümü öncesi, pozitif hislere sahip ve adeta karşılıklı konuşma tadındaki ‘Hanfendi’ adlı teklisi de yeni çıktı. İçinde 80’li yıllara göndermeli yoğun synth sesler, yine o yılların efsanevi davul makinesi Roland 808 vuruşları mevcut. Otantik ve endüstriyel bir dans havası...Hanfendi (Tekli)Mabel MatizPose Records  Parça çok yeni olduğu için Matiz’i arayıp sordum. “En iyimser şarkılarımdan. Pandeminin başında, Nisan 2020’de yazdım. İlişkilerde birbirimize tuttuğumuz aynalardan söz ediyor. İçinde gündelik konuşmalar, kafa sesleri izleri var. Gülümseten bir drama aslında. Umutlu, kabule geçmiş, iyimser bir bakışı var. ‘Hanfendi’ bir arkadaşınız da olabilir; sevgiliniz de, bir aile ferdi de… Belki sizsinizdir. Albüm için ilginç bir repertuvar yaptım, belki ipucu verebilir bu şarkı” diyor.ÇILGIN İKİLİ YİNE BULUŞTUAvril Lavigne’in blackbear’ın eşlik ettiği yeni teklisi ‘Love It When You Hate Me’ ve bir önceki teklisi ‘Bite Me’ için enerjisi ve çıtası yüksek diyebilirim. ‘Head Above Water’dan üç yıl sonra, 25 Şubat’ta yayımlanacak Lavigne’in 7’nci stüdyo albümü öncesi gelen teklilerle pop-punk coşkusu bünyemizi sardı.Love It When You Hate Me (Tekli)AvrIl LavIgne feat. blackbearDTA/ElektraBlink 182 davulcusu ve Kourtney Kardashian’ın nişanlısı Travis Barker’ın yapım şirketine transfer olan Lavigne’in şu anda ön siparişte olan 12 şarkılık ‘Love Sux’ albümü için beklentimiz yüksek. Barker ve Lavigne’in 15 yıl önce ‘The Best Damn Thing’ albümünde de birlikte çalıştıklarını ve Lavigne’in yeni şarkılarıyla Barker’a dönmüş olmaktan duyduğu heyecanı da hesaba katarsak tahminlerimizde yanılmayacağız gibi görünüyor. Tolga Akyıldız’ın seçtiği çalma listesi için Spotify’ı açın, ‘arama/search’e tıklayın. Sağda kamera ikonu göreceksiniz, ona basıp telefon ya da tabletinizi soldaki görsele yakınlaştırın. 
Yazı Tarihi: Ocak 29, 2022 06:29
