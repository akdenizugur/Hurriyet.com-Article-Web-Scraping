Yazı Yazarı: Nuran Çakmakçı
Yazı Başlığı: Çocuklarda başarının sol anahtarı
Yazı Linki: https://www.hurriyet.com.tr/yazarlar/nuran-cakmakci/cocuklarda-basarinin-sol-anahtari-41987606
Yazı İçeriği: Bahçeşehir Üniversitesi Konservatuvarı Müzik Bölüm Başkanı Dr. Erman Türkili, doktorasını ABD’de tamamlamış. Çocuklarda erken yaşta müzik eğitimi üzerine çalışmalar yapan, aynı zamanda kendisi de bir keman sanatçısı olan Türkili, “Çocuklar motor becerilerinin gelişimi için 3 yaşından itibaren rahatlıkla piyano eğitimlerine başlayabilirler” diyerek şunları söylüyor: “Amerikan Psikoloji Derneği araştırmasına göre; iyi bir müzik eğitimi alan çocuklar matematik ve fen sınavlarında müzik eğitimi almayanlara göre, çok daha yüksek puanlar elde ediyorlar. Erken yaşta müzik eğitimi, beyinde yararlı işler yapıyor. Bu durumdaki bir çocuk matematik ve bilim derslerinde yüzde 21, dil becerilerinde yüzde 22 daha başarılı olabiliyor. Erken yaşta müziğe başlayan biri tüm hayatı boyunca daha hızlı ve daha keskin zekaya sahip olabiliyor, sınav başarı oranlarında yüzde 21-22 daha yüksek bir grafiğe ulaşıyor. Bu veriler birçok bilimsel araştırmanın sonucu. Müzik eğitiminde hem kinestetik hem işitsel hem de görsel beceri kullanılıyor. Beyin daha fazla kullanıldığında bu ilerleme sağlanıyor. Bu nedenle enstrüman eğitimine üç yaşında başlıyoruz. Özel eğitimde olanlara yaş sınırı koymuyoruz.”NOTASIZ METOTErken yaşta öğrenme güçlüğü çeken ve otizm spektrumundaki çocukların piyano çalabilmesi için notasız bir metot geliştiren Dr. Türkili, notalar yerine renk ve sembollerle miniklere hem müziği sevdiriyor hem de kısa zamanda bir enstrüman çalmalarını sağlıyor. Önsözünü çocuk ve ergen psikiyatri uzmanı Prof. Dr. Yankı Yazgan’ın yazdığı ‘First Steps of a Little Artist (Küçük Bir Sanatçının İlk Adımları)’ kitabı birçok ülkede satışa sunuldu. Kitabı üzerine çalışmaya Amerika’da 2008’de başlayan Türkili, 3 yaşındaki öğrencisine eğitim verirken zorlanınca araştırmaya başladı. Geleneksel notalı eğitim yöntemleriyle enstrüman çalmayı öğretemediği öğrencisine bu kez renk ve sembollerle kısa sürede öğretmeyi başardı.RENKLİ TUŞLAR12 yıllık grafik, test aşamasından sonra yayınladığı bu kitapta çocukların renk ve sembollerle melodileri nota bilmeden hızlıca çalmaya başladıklarını aktaran Dr. Erman Türkili, çalışmasını şöyle anlatıyor: “Yüksek lisans ve doktoramı Amerika’da yaptım. Doktora öğrencisi iken orada öğrencilerim vardı. 3 yaşında çocuklar bir enstrüman çalmak için geldiğinde inanılmaz zorlanıyorlardı. Müziğin kuşkusuz en zor kısmı nota okuma. Öğrencilerim aylar boyu ilerleyemiyorlardı. Gördüm ki çocuk 3 yaşında nota öğrenemiyor. Bir gün yolda giderken, bu çocuklara nasıl bir dil kullanmalıyım ki enstrümanla tanıştıkları andan sonra onu hızlıca çalsınlar diye düşünürken aklıma notaları çıkarıp, onların yerine sembol ve renkler koymak geldi ve uygulamaya geçtim. 6 ayda hiçbir ilerleme kaydedemeyen çocuk, sembol ve renklerle uyguladığım metotla iki ayda konsere çıktı. Bütün parçaları nota yerine sembolize etmeye başladım. Türkiye’ye dönünce de uluslararası alanda kitap yazdım. Piyanoyu baştan sonra renklendirdik. Üzerlerine etiketler yapıştırdık. Böylece çocuklar bir anda nota yerine sembolleri takip ederek piyanonun başına oturdukları andan itibaren enstrümanı çalmaya başladılar.”OTİZMDE ÇOK ETKİLİDr. Türkili, müziğin otizmli çocuklara da çok iyi geldiğini söylüyor: “Otizmli çocuklarla çalışıyordum. Onlar sembollerle hızlı öğrenip takip yapabiliyordu. Yankı Yazgan’a gittim. Onunla çalışınca otizmli çocuklar için pilot çalışmalara devam ettim. O nedenle kitabımın önsözünü Yankı Yazgan yazdı. Dünyanın birçok ülkesinde erken yaşta, 3-6 yaş aralığında, özellikle Almanya’da özel eğitimde ve ileri yaşta bireyler benim metodumla enstrüman çalmayı öğrendi. Yurtdışında büyük ilgi ile karşılandım. İngiltere, Almanya, Amerika, Hong Kong, Romanya’da kitabım yayınlandı. Romanya’daki yayınevim bu kitabın ülkede erken yaşta eğitim metodu olarak kullanılmaya başlanacağını söyledi. Ancak, Türkiye’de yeterince ilgi görmedim.”ANNE BABALARA TAVSİYE: ‘YEDİ GEÇ, 3 YAŞINDA BAŞLATIN’Erman Türkili’nin ebeveynlere bir önerisi var: “Çocuklarını mutlaka bir enstrüman ya da spor dalıyla erken yaşta buluştursunlar. Bu becerileri erken yaşta geliştirirlerse çocukların ilerideki hayatlarına büyük katkı sağlarlar. Ülkemizde müzik eğitimi maalesef 7 yaş civarında başlıyor. Birçok araştırmada müzik dinlemenin bile son derece faydalı olduğu görülüyor. Fakat bir enstrüman çalmak zekâ gelişiminde büyük rol oynuyor. Müzik dinlemeyle ilgili ileri yaşlarda çok çarpıcı araştırmalar var. Kiminobu Sugaya’nın bir araştırmasına göre, Alzheimer hastası bireylere müzik dinletildiğinde gözlerinin açıldığı, hareket etmeye başladıkları ve şarkı söyledikleri görülüyor. Bu süreç 10 dakika devam edebiliyor. Enstrüman çalmak zekâyı geliştiriyor. 3 yaşından itibaren piyanoya, 5 yaşından itibaren de kemana başlamayı tavsiye ediyorum.“DR. TÜRKİLİ KİMDİR?MİNİK ELLERİN KEMAN HOCASIBahçeşehir Üniversitesi Konservatuvarı Müzik Bölüm Başkanı Dr. Erman Türkili, 1995’te Çukurova Üniversitesi Devlet Konservatuvarı’nda keman eğitimine Dania Kainova ile başladı, erken yaşta orkestra solistliği yaptı. Türkiye’nin birçok şehrinde solo ve oda müziği konserleri verdi. Lisansüstü için gittiği ABD’de katıldığı yarışmalarda birincilik ve ikincilik ödüllerinin sahibi olan Türkili, Florida State University’de New York Filarmoni, Dallas Senfoni gibi önde gelen Amerikan orkestraların başkemancısı olan Prof. Eliot Chapo ile doktorasını tamamladı, 26 yaşında doktor unvanını aldı. Keman eğitimini 2.5 yaşına kadar indirerek, erken yaşta yüzlerce çocuğun klasik müzik eğitimine başlamasını sağlayan, akademik çalışmalarının yanı sıra, Osmanlı müziği ile de ilgili çalışmalar yapan Türkili, uluslararası bir grup olan Barok Müzik ikilisi ClaViolin ve Alla Turca Kollektif’in kurucularından.
Yazı Tarihi: Ocak 22, 2022 09:12
