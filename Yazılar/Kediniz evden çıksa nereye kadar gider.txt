Yazı Yazarı: Serhat Demirel
Yazı Başlığı: Kediniz evden çıksa nereye kadar gider
Yazı Linki: https://www.hurriyet.com.tr/yazarlar/serhat-demirel/kediniz-evden-ciksa-nereye-kadar-gider-42057650
Yazı İçeriği: Norveç’teki Yaşam Bilimleri Üniversitesi’nin araştırması, kedilerin evden çıktığında ‘mıntıkalarını’ çok da terk etmediklerini gösteriyor. Norveç’in doğusunda küçük bir kasabada yaklaşık 100 evcil kediye GPS takarak hareketlerini izleyen araştırmacılar, kedilerin evden dışarı çıktıklarında evlerine 1 kilometrelik mesafe içerisinde vakit geçirdiklerini gördüler.Kediler ev dışındaki zamanlarının yüzde 79’unu, evinden sadece 50 metre uzakta geçirirken, en uzağa gittikleri ortalama mesafe 350 metre oldu. Araştırmayı kaleme alan Profesör Richard Bischof, “Bazıları bazen birkaç kilometreye varan mesafelerde seyahat ettiler ancak bunlar istisnalardı” diyor.Çalışmada yer alan hayvan davranışlarını inceleyen Etoloji Profesörü Bjarne Braastad, araştırmadaki kedilerin neredeyse hepsinin kısırlaştırıldıklarının altını çizerek sonuçta bunun da etkili olduğunu belirtiyor: “Kısırlaştırılmış kedilerin ortalıkta dolaşması daha az olasıdır.”Bischof da bu çalışma için “Evcil bir kedi popülasyonunun zaman ve mekânda nasıl göründüğünü göstermemizi mümkün kıldı” diyor.Kediler, ev dışında bir hayat sürüp yine geri dönebilir. Ama tabii çevresel faktörlere dikkat etmekte yarar var. Sorumsuz araç kullananlar, herhangi bir hayvan görmeye tahammül edemeyip ona zarar verenler hâlâ ülkemizde önemli bir nüfusu oluşturuyor sonuçta. Karar sizin.ARTIK TEPKİ GÖSTERELİMSOSYAL medyada geçirdiğimiz zamanı keyifli kılan şeylerin başında muhteşem dünyalarına tanık olduğumuz hayvanlar geliyor. Fakat bu sevgi, aslında izleyiciler istemese de bazı istismarlara yol açabiliyor. Sosyal medyada görüp beğendiği cins kedi, köpeklerin aynısına sahip olmak isteyenler, hayvan ticaretinin müşterisi oluyor. Bazı hesaplar da bunu tetikliyor tabii ki.Ne yaparsak yapalım, hayvan hakları konusunda istenen noktadan çok uzaktayız. Yine de yapılacaklar var. Hayvan Hakları İzleme Komitesi’nin “İnternetten hayvan satışı yapılıyor, ne yapabilirsiniz?” sorusu ve buna getirdiği cevapları iletiyorum. Aklınızın bir kenarına yazın ve gördüğünüz ihlallerde vatandaşlık hakkınızı kullanın lütfen: “İl veya İlçe Tarım Orman Md.’ne doğrudan dilekçe ile veya CİMER üzerinden ihbarla, ‘Hayvanları Koruma Kanunu’nun 5/3. maddesi’ ile ‘Hayvanların Korunmasına Dair Uygulama Yönetmeliği’nin 13. maddesi’ne aykırı olarak internet üzerinden hayvan satışı yapıldığını bildirebilirsiniz. Bu durum aynı yönetmeliğin kısırlaştırmanın esas olduğunu belirten 12/1/c maddesine de aykırılık teşkil etmektedir. Bu maddelere dayanarak internette satış yapan kişi veya kişilere Hayvanları Koruma Kanun’un 28/1/b maddesi uyarınca para cezası kesilmesini talep edebilirsiniz. Ayrıca; ‘Suç Gelirlerinin Aklanmasının Önlenmesi Hakkında Kanun’ uyarınca vergi suçu işlenmesi dolayısıyla da yaptırım uygulanmasını talep edebilirsiniz. Yine; ‘İnternet Ortamında Yapılan Yayınların Düzenlenmesi ve Bu Yayınlar Yoluyla İşlenen Suçlarla Mücadele Edilmesi Hakkında Kanun’ kapsamında da satışın yapıldığı platformun içerik sağlayıcılarına konunun bildirilerek satışın engellenmesinin sağlanmasını talep edebilirsiniz.” Şikâyet dilekçesi örneğini “hayvanhaklariizleme.org/dilekce-ornegi” adresinde bulabilirsiniz.GOFRET’LE TANIŞINOKURUMUZ İbrahim Ormancı kedisi Gofret’in fotoğrafını paylaşmış ve hikâyelerini anlatmış. Şöyle: “Kedimiz Gofret Bey 2 yaşına girdi. Kendisinin haklarına saygı duyarak kısırlaştırmadık. Bu yüzden hop evin içinde, hop yandaki boş arsada. Acıktığı zaman evin yolunu buluyor. Ve terasta kanepenin üstünde saatlerce uyuyor. Gofret, Sarman cinsi bir kedi. Kendisi ben, eşim ve oğlumdan oluşan 3 kişilik ailemizin bir ferdi. Benim küçük oğlum o.” Gofret’e sevgilerimi yolluyorum, sizden de kedilerinizin, köpeklerinizin fotoğrafını bekliyorum.OKUR FOTOSU NOT: Kediniz ya da köpeğinizin fotoğrafını #dunyagüzeli etiketiyle ve Hürriyet’i mention’layarak sosyal medyada paylaşın ya da sdemirel@hurriyet.com.tr adresine mail atın, seçip paylaşalım...
Yazı Tarihi: Mayıs 07, 2022 06:29
