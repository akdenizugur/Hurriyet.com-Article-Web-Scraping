Yazı Yazarı: Deniz Gürel
Yazı Başlığı: Çekimser muhalefet 
Yazı Linki: https://www.hurriyet.com.tr/yazarlar/deniz-gurel/cekimser-muhalefet-41831570
Yazı İçeriği: Nihayetinde birkaç aylık ertelemenin ardından önceki günkü Meclis oturumunda “kademeli su tarifesi” geçti, ama tartışma yine bitmedi. Muhalefete göre Mansur Yavaş yönetimi, seçim öncesi verdiği söze aykırı hareket etti ve suya zam yaptı.ABB Başkanı Mansur Yavaş ise sosyal medyadan yaptığı açıklamada, “Çevre ve Şehircilik Bakanlığı’nın da önerisi olan kademeli su tarifesine geçerek su tasarrufunu sağlıyoruz. Kademeli su tarifesi vatandaşlarımızın yaklaşık yüzde 90’ını etkilemeyecek ve sosyal yardım alanların faturaları 10 metreküpe kadar metreküp başı 1 TL’ den faturalandırılacak” diyerek zam iddialarının doğru olmadığını savundu. * * * Yeni tarifenin yansıdığı faturalar, vatandaşın eline geçtiğinde kimin haklı olduğunu zaten ortaya koyacak.Burada sorum muhalefete: * Eğer bu tarifenin vatandaşın kesesini olumsuz etkilediği konusunda şüpheleri yoksa neden “ret” oyu  yerine “çekimser” oyu verdiler? * Yok eğer CHP Grup Başkanvekili Yaşar Neslihanoğlu’nun teşekkür ettiği gibi bir örtülü destek varsa bu eleştiriler niye?KADEMELİ TARİFE DÜNDEN BUGÜNE NASIL GELDİİlk olarak 2019 Ağustos ayında ABB yönetimi tarafından teklif edilen kademeli tarife uygulaması, AK Parti ve MHP grubu tarafından ‘suya zam yapılıyor gerekçesiyle’ reddedilmişti. 2021 yılında yeniden gündeme getirilen kademeli tarife, 10 metreküp kullanımın aşılmasından itibaren zamlı tarife uygulanmasını öngörüyordu. Bu teklife Cumhur İttifakı’nın sıcak bakmaması nedeniyle aylardır komisyonda ertelenen teklifteki kullanım miktarı 10 metreküpten 15 metreküpe yükseltilince muhalefet karşı çıkmamakla birlikte destek de vermeyerek çekimser oy kullandı.‘ORTAK AKIL’ BURADA ŞİMDİ SÖZ ULAŞTIRMA’DABaşkent Ankara’yı medeni görüntüden uzaklaştıran televizyon ve radyo vericilerinin İstanbul’daki Çamlıca Kulesi benzeri bir çözümle tek kulede toplanması gerektiğine bu köşeden dikkat çekmiştim. Sonrasında, vericilerin yoğun şekilde bulunduğu ilçelerden olan Yenimahalle’nin Belediye Başkanı Fethi Yaşar, “Biz Şentepe’de tek bir kulede toplayacaktık ancak Ulaştırma Bakanlığı yetkilileri Çankaya Çaldağı’nda yapılmasının teknik olarak daha doğru olduğunu bildirdi. Üç senedir bekliyoruz” açıklaması yapmıştı.Bu açıklamanın hemen ardından yine bu köşeden Keçiören Belediye Başkanı Turgut Altınok’un, “Yeni bir masrafa gerek yok. Cumhuriyet Kule’miz tamamlanıyor. Teknik olarak mümkünse burada toplayalım” önerisini paylaşmıştım.Bu ayki ABB Meclisi’nin ilk oturumunda Yenimahalle Belediye Başkanı Fethi Yaşar kürsüye çıkarak, bu önemli konuyu/sorunu kentin siyasi gündemine de taşıdı. Hep aranan “ortak akıl” bu işte. Top artık Ulaştırma ve Altyapı Bakanlığı’nda. Vericilerin tek kulede toplanma sırası İstanbul’dan sonra Ankara’da.
Yazı Tarihi: Haziran 14, 2021 06:29
