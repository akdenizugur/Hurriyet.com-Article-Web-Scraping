Yazı Yazarı: Serhat Demirel
Yazı Başlığı: Köpekleri hafife mi alıyorsunuz
Yazı Linki: https://www.hurriyet.com.tr/yazarlar/serhat-demirel/kopekleri-hafife-mi-aliyorsunuz-41982371
Yazı İçeriği: Son olayı anlatayım da Türkiye’nin dışında, köpekleri anlama çabasıyla ne güzel gelişmeler kaydedildiğini görün. Meksika’da yaşayan Nörobiyolog Laura V. Cuaya, Border Collie cinsi köpeği Kun-Kun’la Macaristan’a taşındığında, köpeğinin burada farklı bir dil konuşulduğunu anlayıp anlayamadığını merak ediyor. Budapeşte’deki Eötvös Loránd Üniversitesi’ndeki araştırmacılar Kun-Kun dahil, farklı ırklardan 18 köpek üzerinde bir çalışma yapıyorlar. Söz konusu dillerden sadece birini işiten köpeklere Küçük Prens kitabının Macarca ve İspanyolca çevirilerini okuyorlar. O sırada da beyinlerini tarıyorlar.Sonuç mu: İki dilin, beynin karmaşık sesleri işleyen kısımlarında farklı aktivite kalıplarını tetiklediğini ve ilk kez insan olmayan bir beynin diller arasında ayrım yapabildiği bulundu. NeuroImage’da yayınlanan sonuçlar göz kamaştırıcı. Bir diğer detay da yaşlı köpeklerin farklı dilleri daha iyi ayırt edebildiği olmuş. Aynı araştırmada bir de ne Macarca ne İspanyolca olan, uydurulmuş kelimeler dinletilmiş ve köpekler bu kelimelerin anlamsız olduğunu da fark etmişler. Muhteşem değil mi?Bir tarafta köpekleri anlamaya çalışıp onlarla daha mutlu bir hayatın yolunu aralayan insanlar var, öbür tarafta köpeklerin yaşam hakkını elinden almak için bir kenarda bekleyenler var. Tarafınızı seçin.ELON MUSK’IN BELALILARIÇıkışlarıyla herkesin sinirini bozmayı başaran, kripto para piyasasında yarattığı dalgalanmayla da tüm dünyada düşman kazanan Elon Musk’tan şu sıra intikamı kedi kardeşlerimiz alıyormuş. Mesele eğlenceli. Musk’ın internet hızına seviye atlatan uydu hizmeti Starlink’in kullanıcılara sunduğu uydu antenler, kış şartlarında performans kaybı yaşamaması için ısınarak üzerindeki karı eritme özelliğine sahip. Hal böyleyken, sıcak bir tabağı andıran bu çanaklar, kedilerin gündüzleri uyumak için favori noktalarından biri olmuş. Starlink abonesi Aaron Taylor, Twitter’da paylaştığı mesajda, “Starlink, soğuk günlerde sıcak bir yer haline gelmesini keşfeden kediler üzerine yatana kadar mükemmel çalışıyor” demiş. Kullanıcılar kedilerin bu hareketi sırasında internet hızında yavaşlama olduğunun altını çiziyor. Kedilere kimse söz geçiremez, bunu Elon Musk da öğrenmiş oldu. BU BİR REHİN ALMA EYLEMİDİRABD’de yaşayan Jessica ve Nikii Gerson-Neeves, evlerine bir blender alıyor ancak o blender’ı aldıkları anda kedilerine kaptırıyorlar. Absürt komedinin detaylarına geçelim: 16 Aralık’ta kargo geldiği anda Jessica, bir anlık gaflette bulunarak kutuyu yere bırakıyor ve kedileri Max kutunun üzerine yerleşiyor. Evdeki diğer iki kedi George ve Lando da kutunun etrafında beklemeye başlıyor. 16 Aralık’tan bugüne kediler vardiyalı olarak kutunun tepesinde oturuyorlar ve sahiplerinin kutuyu açmalarına izin vermiyorlar. Ev sahipleri son çare olarak firmadan blender’ın kutusunun aynısından içi boş haliyle üç tane daha istiyorlar. Kedilerin boş kutuların tepesine oturmalarıyla dolu kutuyu alıp blender’larına kavuşacaklarını düşünüyorlar. Ancak henüz başarmış değiller. Tarihin en tatlı rehin alma eylemi sürüyor.OKUR FOTOSUATEŞ’LE TANIŞINOkurumuz Mehtap Tuna, köpeğinin fotoğrafını, “Ateş Bey’den sevgilerle” notuyla paylaşmış. Ateş, hasretle parka bakıyor, anlaşılan dışarı çıkmak istiyor. Ateş’e sevgilerimizi yollarken sizden de fotoğraflarınızı beklediğimi belirteyim.NOT: Kediniz ya da köpeğinizin fotoğrafını #dunyagüzeli etiketiyle ve Hürriyet’i mention’layarak sosyal medyada paylaşın ya da sdemirel@hurriyet.com.tr adresine mail atın, seçip paylaşalım...
Yazı Tarihi: Ocak 15, 2022 06:29
