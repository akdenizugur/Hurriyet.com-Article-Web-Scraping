Yazı Yazarı: Nuran Çakmakçı
Yazı Başlığı: Doğa Kolejiyle her kuşağa hitap edeceğiz
Yazı Linki: https://www.hurriyet.com.tr/yazarlar/nuran-cakmakci/doga-kolejiyle-her-kusaga-hitap-edecegiz-42002273
Yazı İçeriği: 2002 yılında Fethi Şimşek tarafından Beykoz’da kurulan, 2011’de Turkven’in danışmanlığını yaptığı Dünya Bankası’nın yatırım kuruluşu olan IFC, Avrupa Yatırım Bankası fonu EIF, Almanya Kalkınma Bankası DEG ve Hollanda Kalkınma Bankası FMO gibi uluslararası yatırımcıların hissedar olduğu, 2016’da Metal Yapı, 2020’de İTÜ ETA Vakfı tarafından alınan Doğa Koleji bu hafta salı günü İstanbul Bilgi Üniversitesi bünyesine katıldı. 51 bini aşkın öğrencisi ve 8 bin öğretmeni olan okulun velilerinin ve öğretmenlerinin yeni döneminle ilgili kafalarında sorular oluşmaya başladı. İşte bu durumu Doğa Koleji’nin yeni sahibi İstanbul Bilgi Üniversitesi’nin Mütevelli Heyeti Başkan Yardımcısı Prof. Dr. Remzi Sanver’e sordum:EĞİTİM EKOSİSTEMİ- Can Holding, 2019 yılında Bilgi Kültür ve Eğitim Vakfı’nın destekçileri arasına katıldı. Bilgi Üniversitesi’ni alma kararının ardından Doğa Koleji’ni de bünyesine kattı. Eğitim alanında bu yatırım kararı nasıl alındı?Dün olduğu gibi bugün de Bilgi Üniversitesi’nin sahibi Bilgi Kültür ve Eğitim Vakfı. Can Holding, İstanbul Bilgi Üniversitesi’ni almaktan ziyade ifade ettiğiniz gibi vakfın destekçileri arasına katıldı. Bunu eğitim alanında yapmayı planladığı kapsamlı ve uzun soluklu yatırımların ilk ve temel adımı olarak gördü. Bundan böyle, İstanbul Bilgi Üniversitesi’nin amiral gemisi olduğu, her kuşağa hitap eden ve dünyaya yayılmış bir eğitim ekosistemi planlıyoruz. Doğa Kolejleri’nin Can Eğitim Grubu’na dahil edilmesi de bu yönde atılmış ikinci adım. Bunu başka adımlar da takip edecek, sadece Türkiye’de değil, başka ülkelerde de.OKULUN ADI AYNI KALACAK- Okulun adı aynı mı kalacak?Evet. Şu anda değiştirmek için hiçbir sebep görmüyoruz.- Doğa Koleji’nin yönetim şekli ne olacak? Okullar üniversite yönetimine, yani rektöre mi bağlanacak?Hayır. Bu hukuken de mümkün değil, doğru bir model de oluşturmaz. Bir eğitim ekosisteminden bahsettik. Bu ekosistemin içinde her kurum bir diğerinden bağımsız olarak var olacak ve yönetilecek. Diğer yandan bir kurumun yarattığı değerden diğer kurumlar da istifade edebilecek. Yani Doğa Kolejleri, Bilgi’den bağımsız bir yönetime sahip olacak ama Bilgi’nin insan sermayesi ve kurumsal birikiminden istifade edebilecek. Aslında Bilgi, zaten kurulduğu günden bu yana ortaöğretim kurumlarıyla yakın ilişki kurmaya özen gösteren bir üniversitedir. Bu anlayışımız çerçevesinde Doğa’nın özel bir konumu şüphesiz olacak. Bilgi akademisyenleri Doğa’ya; Doğa eğitimcileri ve mezunları Bilgi’ye çok daha yakın olacaklar. Bu arada ilişkiyi tek yönlü düşünmemek gerekir. Mesela Bilgi çalışanlarının çocukları Doğa’da özel burs imkanına sahip olabilecekler. Şunu da tespit etmek gerekir ki dünyada liseler ve üniversiteler iç içe geçiyor. Bu kültürün Türkiye’ye de yansıması kaçınılmaz. Doğa Kolejleri’yle olan ilişkimizi bu yönde bir gelişme olarak da görebiliriz.DOĞA’NIN DEĞERLİ BİR GEÇMİŞİ VAR- Doğa Koleji, zor dönemler yaşadı. 51 bin öğrencisi, 8 bini aşkın öğretmeni var. Bu satış görüşmeleri nasıl başladı? Pürüzler var mıydı? İTÜ mü size başvurdu, siz mi uzun süredir bir ortaöğretim kurumu arayışındaydınız? Satış rakamı nedir?Tabii, ortaöğretim kurumu arıyorduk. Doğa’nın zor günler yaşadığı doğru ama çok değerli bir geçmişi var. Türkiye’nin en seçkin ve köklü üniversitelerinden olan İTÜ ile ilişkisi de ona ayrıca değer kattı. Diğer yandan bir kamu üniversitesinin finansal kaynak sağlama imkanlarının kısıtlılığını takdir edersiniz. Bu noktada Can Holding’in devreye girmesi can suyu oldu. Ticari detayları tek taraflı açıklamamız yakışık almaz ama birkaç yerden yansıyan bir yanlış algıyı tevil etmek isterim. Konunun mali boyutunun Bilgi Üniversitesi ile alakası yok. Süreç tamamen Can Holding’in finansal gücüne dayanıyor. Bilgi entelektüel destek veriyor. Tabii, İTÜ’nün birikiminden yararlanmaya da devam edeceğiz.İŞİNİ İYİ YAPANLAR MÜSTERİH OLSUN- Doğa Koleji ile ilgili bundan sonraki süreç nasıl işleyecek? Ne gibi farklıklar düşünülüyor?Bu tarz değişikliklerin kurum içinde haklı bir gerginlik yarattığını bildiğimden, evvela Doğa Koleji’nin değerli mensuplarına seslenmek isterim. İşini layıkıyla yapan herkes müsterih olsun lütfen. Önümüzdeki birkaç ay yeni kurumumuzu daha yakından tanımakla geçecek. Bilgi-Doğa ilişkilerini bahsettiğim ekosistem anlayışına uygun olarak tesis edecek bir modelimiz var. Bunu zamanla hayata geçireceğiz. Can Eğitim Grubu, eğitim teknolojileri üzerine de yatırımlar öngörüyor. Bu sayede teknolojik anlamda çok ileri bir kampüs ve eğitim modelini de uygulayabileceğimizi de umuyoruz. Doğa’nın finansal sıkıntıları da böylece bitmiş oldu. Hamasi ifadelerden hoşlanmam ama sanırım Türkiye’de eğitim için güzel bir şey yapmış olacağız.
Yazı Tarihi: Şubat 12, 2022 09:17
