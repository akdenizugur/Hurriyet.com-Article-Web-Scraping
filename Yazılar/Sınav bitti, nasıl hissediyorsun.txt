Yazı Yazarı: Dr.Başak Demiriz
Yazı Başlığı: Sınav bitti, nasıl hissediyorsun
Yazı Linki: https://www.hurriyet.com.tr/yazarlar/dr-basak-demiriz/sinav-bitti-nasil-hissediyorsun-40854981
Yazı İçeriği: Bugün milyonlarca çocuk lise giriş sınavına girdi. Hepsi çok uzun ve zorlu bir çalışma maratonunu bugün noktaladı. Sınava hazırlık sürecinde çoğu kaygı, stres ve yetersizlik duygusu yaşadı. Sınav sırasında da benzer duygular yaşamış olabilirler.Anne-babaların haklı olarak akıllarına gelecek ilk soru “Nasıl geçti?” olacak. Sizlerden rica ediyorum, sonra da şu soruyu sorun: “Nasıl hissediyorsun?”Onların nasıl hissedeceği biraz da sizin tutumunuza bağlı. Eğer siz gerginseniz onlar da gergin olmaya devam edecek. Siz rahatsanız onlar da rahatlayacak. Siz rahatken çocuğunuz gerginse, birkaç cümleyle yaşadığı stresten kurtulmasına yardım edebilirsiniz:O OKULA GİREMEMEN DÜNYANIN SONU DEĞİL◊ Seni şimdiden çok tebrik ediyorum. Sınav hazırlığı sırasında ve bu zor sınavda elinden geleni yaptın. Bugünden itibaren sınavı düşünmemize gerek yok, artık eğlenme ve dinlenmeyi hak ediyorsun. ◊ Sınav sonucunu da düşünmemize gerek yok. Başarılı da olabilirsin başarısız da, bunu şimdiden bilemeyiz ve bu hayatınla ilgili çok önemli bir değişiklik yaratmayacak. Unutma, bu sınav hayatındaki sınavların sadece bir tanesi. Başarılı olmak için her gün yeni bir şansın var. ◊ Eğer hayalindeki okula giremezsen bu dünyanın sonu olmaz. Bir takım şampiyon olmayınca futbolu bırakmıyor, bir tenisçi bu sene kazanamadı diye tenisten soğumuyor. Sen de okumaya, öğrenmeye, çalışmaya devam ederek hayallerinin peşinden gidebilirsin. Zaten en mutlu insan, hayallerinin peşinden gidebilen ve istediği işi yapabilen insandır. Tuttuğun takım yenildiğinde nasıl ondan vazgeçmiyorsan, kendinden de vazgeçme.KENDİNİ SINAV SONUCUNA GÖRE ETİKETLEME◊ Sınav sonucunu arkadaşlarınınkiyle kıyaslamana gerek yok. Her insanın sınav performansı birbirinden farklı olabilir. Kimi sınavda hiç heyecanlanmaz, kimi çok heyecanlanır.Kimi daha dikkatlidir, kimi istemeden dikkat hataları yapabilir. Sınav sonucu senin akıllı, aptal, çalışkan ya da tembel olduğun anlamına gelmez. Kendine sakın böyle etiketler koyma. Etiketler cansız objeler içindir. Bir bardağa etiket koyabilirsin, çünkü onun bardak olmaktan başka şansı yoktur. Ama insanların kendilerine etiket koymaları çok yanlış çünkü insanlar sürekli olarak gelişir, büyür, değişir. Öyleyse bu sınav sonucu sen de kendine bir etiket koyma, çünkü sen de büyüyecek, gelişecek ve değişeceksin.Bugün istediğin başarıyı elde edemezsen üzerinde “başarısız” etiketi olmayacak, çünkü hayat devam ediyor ve senin başarılı olduğun birçok başka alan var, olmaya da devam edecek. ◊ Sınav sonucu senin nasıl bir insan olduğunu da söylemez. Çünkü sen sadece derslerden ibaret değilsin. Birçok farklı özelliklerin ve yeteneklerin var. İyi kalpli, eğlenceli, arkadaş canlısı, komik, sporcu, müzisyen, bilgisayarlardan iyi anlayan ya da güzel resim yapan bir çocuksun. Seni sen yapan özelliklerin senin sınav sonucundan çok daha önemli, bunu sakın unutma.ELİNDEN GELENİ YAPTIN SENİNLE GURUR DUYUYORUZ◊ Nasıl hissettiğini paylaşman çok önemli. Eğer hayal kırıklığı, üzüntü, korku gibi duygular yaşıyorsan, bunları paylaşmanı ve neden böyle duygular yaşadığını konuşmak isterim. Emin ol ki seni yargılamadan ve eleştirmeden dinleyeceğim. Benim için en önemli şey senin kendini iyi hissetmen. Ben sana güveniyorum ve elinden geleni yaptığına inanıyorum. ◊ Sınav sonucu ne olursa olsun sen bizim için çok değerlisin. Sınavdan önceki kızım/oğlum ile sınav sonrası kızım/oğlum aynı kişi, sen nasıl bir sınavda değişmediysen, başka kişi olmadıysan, bizim de sana karşı duygularımız ve düşüncelerimiz değişmedi.Çok zorlu bir süreçten geçtin ve bu süreçte hiç pes etmeden elinden geleni yaptın. İşte en önemli başarı bizim için bu. Seninle gurur duyuyoruz ve seni çok seviyoruz.Sonuçlar kadar süreçler de önemli◊ Unutma ki yaşamda sonuçlar kadar süreçler de önemlidir. Yani bu sınavın sonucu ne olursa olsun, sınava hazırlanma sürecinde öğrendiğin her şey yanında kar kalacak ve ömür boyu işine yarayacak. Yeni bilgiler öğrendin, bilgilerini pekiştirdin, altyapını güçlendirdin. Ama daha da önemlisi sistemli, zamanı doğru kullanmayı öğrendin. Arkadaşlarınla yarışmayı bir yandan da onları korumayı, onlara destek olmayı, takım çalışmasının önemini öğrendin. Karşılaştığın problemleri çözmenin pratik yollarını öğrendin. Bıktığında, yorulduğunda tekrar başlayabilmeyi, kendini motive etmeyi, yılmamayı öğrendin. Odaklanmayı, hedefe doğru yürümenin güzel ve zor taraflarını öğrendin. Başarının keyifli, başarısızlığın baş edilebilir bir duygu olduğunu öğrendin. Bunları bu genç yaşta öğrenebilmek az iş değil, hepsini kendi çabanla öğrendin, kendinle gurur duymalısın.
Yazı Tarihi: Haziran 02, 2018 01:02
