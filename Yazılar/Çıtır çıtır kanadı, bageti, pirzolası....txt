Yazı Yazarı: Danilo Zanna
Yazı Başlığı: Çıtır çıtır kanadı, bageti, pirzolası...
Yazı Linki: https://www.hurriyet.com.tr/yazarlar/danilo-zanna/citir-citir-kanadi-bageti-pirzolasi-41996628
Yazı İçeriği: Önünüzde bir bütün tavuk ve keskin bir bıçak olduğunu düşünün... Sizce kaç parçaya ayırıp farklı lezzetler pişirmek için kullanabiliriz? Eminim çoğumuzun sandığından çok daha fazla parça çıkarabiliriz. Butlarla başlayalım... İki budu ayırdığınızda aslında iki tane baget, iki tane de tavuk pirzolanız olacaktır. Peki, bu elde ettiklerinizle ne yapabilirsiniz? Bagetler, haşlama ya da fırına çok yakışır. İster yanında sebzelerle, isterseniz de güzel bir sosla çok lezzetli fırın bagetler yapabilirsiniz. Kemikli ya da kemiği alınmış tavuk pirzolalarsa en güzel mangalda veya tavada pişecektir. Kuşbaşı doğrayıp sebzelerle sotelemeyi de deneyebilirsiniz. Tavuk pirzola kuru olmadığı için mangalda biraz soslandığında bile hemen lezzetlenecektir. Yanına güzel bir salata hazırlamayı da unutmayın...ÇITIR ŞNİTZEL YAPABİLİRSİNİZ Ya o hemen hepimizin bayıldığı çıtır çıtır kanatlara ne demeli? İki parça olarak görünür ama dilimlediğinizde dört parça olarak son bulur kanat yolculuğu. Fırında ve mangalda harika sonuç verir, bana güvenin. Tavuk kanatlarınızı pankoyla (ekmek kırıntısı) kızartarak da çok daha çıtır hale getirebilirsiniz. Göğüs etiyse kemiğin sağ ve solunda bulunan iki parçadan oluşur. Mutlaka lezzetlendirilerek pişirilmesi gerekir diye düşünüyorum. Etleri iyice açıp incelterek unladıktan sonra çıtır şnitzel yapabilir, sebzelerle kavurabilir, ızgarada ya da soteleyerek tatlandırabilirsiniz. Marifetliyim diyorsanız göğüs sarma yapmanızı önerebilirim... İçine mevsim sebzelerinden, mantar ve peynir çeşitlerinden, çeşitli baharat ve otlardan dilediğinizi katabileceğiniz sarma, çoğunluğun kuru bulduğu göğüs etini lezzetlendirmenin en güzel yollarından...En son elimizde sadece tavuğun kemikleri kaldı ve birbirimize bakıyoruz... Hemen derin bir tencere alın ve içine soğan, havuç, kereviz sapı, tane karabiber, aldığı kadar su koyup kemikleri katın. Kısık ateşte uzun uzun kaynatarak tavuk suyu elde edebilirsiniz. Bu suyu soğuduktan sonra porsiyonlayıp dondurucuda saklayabilir ve istediğinizde çorba, pilav gibi yemeklerde kullanabilirsiniz. Unutmayın, tavuk eti de tavuk suyu da doğru muhafaza edilmesi gereken hassas ürünler. Buzdolabında da buzlukta da çok bekletmeden tüketmeyi ihmal etmeyin!TAVUK QUESADİLLA(2 kişilik)NE LAZIM?- 4 lavaş- 2 parça tavuk göğüs eti- 1 kırmızı kapya biber (jülyen kesilmiş)- 1 sarı kapya biber (jülyen kesilmiş)- 1 soğan (jülyen kesilmiş)- 2 su bardağı rendelenmiş mozzarella peyniri- 2 yemek kaşığı zeytinyağı- Tuz- KarabiberNASIL YAPARIM?- Fırını 175 dereceye ısıtın, bir tepsiye yağlı kâğıt serin.  Tavaya zeytinyağını koyun, orta ateşte tavuk etlerini önlü arkalı pişirin. Pişip soğuyunca ince dilimler halinde kesin.- Biberleri ve soğanı, tavukları pişirdiğiniz tavada renkleri dönüp yumuşayıncaya kadar pişirin. Tuz ve karabiber ekleyin.- Bir lavaşa önce mozzarella peynirini serpiştirin, sonra dilimlediğiniz tavukları ve biberleri koyup biraz daha mozzarella peyniri serpin, diğer lavaşla kapatın. Lavaşın üzerine fırçayla zeytinyağı sürerseniz daha çıtır olacaktır. Kalan iki lavaşı da aynı şekilde hazırlayın.- Quesadilla’ları tepsiye dizin, önceden ısıtılmış 175 derece fırında 7-8 dakika peynirler eriyinceye kadar fırınlayın. Dilerseniz yanında baharatlı patatesle servis edebilirsiniz.KÖRİ SOSLU TAVUK(4 kişilik)NE LAZIM?- 600 gr tavuk göğüs eti (küp doğranmış)- 100 gr mantar (iri doğranmış)- 200 ml hindistan cevizi sütü- 30 gr buğday nişastası- 2 diş sarımsak (ince doğranmış)- 10 gr köri - 5 gr zencefil (rendelenmiş)- 30 ml sıvıyağ- 1.5 çay kaşığı tuz- 1/2 çay kaşığı karabiberNASIL YAPARIM?- Tavuk etini tuz, karabiber ve zencefille marine ettikten sonra panelemek için buğday nişastasına bulayın.- Tavaya sıvıyağı ekleyin ve tavukları orta ateşte renk alana kadar pişirin. Ardından sarımsak ve mantarı ilave edip 5 dakika kadar pişirin. Hindistan cevizi sütü ve köriyi de ilave edip 5 dakika daha pişirin. Tadına bakıp baharat ve tuz dengesini ayarlayın. Yanında basmati pirinç pilavıyla servis edin.GREMOLATA SOSLU TAVUK(2 kişilik)NE LAZIM?- 300 gr tavuk göğüs etiSalata için; - 100 gr rakula- 3 ml sirke- 5 ml zeytinyağı- 1/2 çay kaşığı tuz- 1/2 çay kaşığı karabiberGremolata için;- 1 demet maydanoz (çok ince kıyılmış)- 1 tatlı kaşığı limon kabuğu rendesi- 1 tatlı kaşığı biberiye- 2 diş sarımsak (çok ince kıyılmış)- 4 yemek kaşığı zeytinyağı- TuzNASIL YAPARIM?- Gremolata için gerekli tüm malzemeleri bir kapta karıştırın ve damak zevkinize göre tuzunu ayarlayın.- Tavuk göğüslerini ortadan ikiye açın. İki yağlı kâğıt arasına yerleştirip 7 milimetre  inceliğine gelene kadar dövün. Tuz ve karabiber serpiştirip ızgarada pişirin.- Bir kâseye biber dilimlerini ve rakulayı alın. Sirke ve zeytinyağını da ilave edip iyice karıştırın. Tuz ve karabiberle tatlandırın.- Pişmiş tavukları iki servis tabağına paylaştırın. Üzerine bir yemek kaşığı gremolata sostan dökün. Rakula salatasını da yerleştirip servis edin. Dilerseniz kapya biber közleyebilir, kabuklarını soyup ince ince doğradıktan sonra salataya katabilirsiniz.
Yazı Tarihi: Şubat 05, 2022 06:29
