Yazı Yazarı: Serhat Demirel
Yazı Başlığı: Sabahın köründe ne bu tantana
Yazı Linki: https://www.hurriyet.com.tr/yazarlar/serhat-demirel/sabahin-korunde-ne-bu-tantana-42051031
Yazı İçeriği: Kedilerle evini paylaşanlar bilir, öngörülemez zamanlarda -ki bu zamanlar hep uykunuzun vazgeçilemez anıdır- evde anlamsız bir koşuşturma, sağdan sola zıplama, bir şeyleri devirme olayları meydana gelir.Uzmanlardan derlediğim sebep ve çözüm önerilerini dikkatinize sunayım da uykunuzun kalitesi bozulmasın.İlk ihtimal, kedinizin aç olabileceği. En yaygın neden bu oluyor. Boş bir mama kabı herkesin tadını kaçırabilir. Gece yatmadan önce kedinizin doyduğuna emin olun. Sabahları da aynı saatte ona mama vermeye çalışın. Burada şu nokta kritik: Uyanır uyanmaz kedinize mama vermeyin. Uyanmanızla, mama kabını doldurmanız arasına yarım saat gibi belirli bir süre koyun. Mesela, 7’de kalkıyorsanız, 7.30’da mama verin. Böylelikle sizin uyanmanız ve ona mama vermeniz arasında bir ilişki kurmamış olur, her acıktığında sizi uyandırmaya kalkmaz.HEMEN UYANMAYINRutini olmadığı için sızlanıyor olabilir. Kediler kendi hareketleri pek tahmin edilebilir olmasa da tam bir kedi hareketi olarak sizden rutin oluşturmanızı bekliyorlarmış. Kumu düzenli aralıklarla temizlenmeli, mama kabı, su kabı, kedi evi, tırmalama tahtası ya da favori mobilyası gibi şeyler ona sormadan -nasıl olacak bilmiyorum- değiştirilmemeli. Aksi halde “Bu ne şimdi?” diyerek sızlanmaya başlayabilirler ve bunu da diledikleri zaman yapabilirler. En etkili yolu da sabah siz uykunuzun en güzel zamanındayken olur.Ve tabii, enerjisini tüketmemiş olduğu için sızlanıyor olabilir. Uyumayı sevdiklerini biliyoruz ama kediler de oyun oynamaya bayılıyorlar. Evde beraber çok vakit geçirmiyorsanız, kedinizin erişebileceği noktalara onun sevdiği oyuncakları bırakmanız iyi olur. Beraberken de ona vakit ayırıp oyun oynamanız evin huzuru ve kedinizin mutluluğu için çok önemli. Kedinizi en iyi siz tanıyabilirsiniz, onun seveceği oyunu da bir şekilde bulursunuz. Size güveniyorum.Uzmanlar şunu söylüyor: Kediniz çeşitli hareketler yaptı ve sizi uyandırdı. Öncelikle yapabildiğiniz kadar onun bu hareketlerini görmezden gelin. Hemen uyanmayın, uyanırsanız da kedinizle belli bir süre etkileşim kurmayın.Ve tabii uyarıyı da yapıyorlar: Her şeyi denediniz ve hâlâ kediniz sizi uyandırmayı deniyorsa bir veterinere gitmek her şeyin en doğrusu olacaktır. Bir sağlık sorunu ihtimaline bakmakta yarar var. Olabilir mi bilmiyorum ama iyi ve sessiz uykular diliyorum.VEGANLIK İYİ GELİYORMUŞYENİ bir araştırmanın sonucuna göre, vegan beslenme köpekler için daha sağlıklı ve daha güvenli. İngiltere’deki Winchester Üniversitesi’nde yapılan çalışmada 2 bin 500 evcil hayvan analiz edildi. Vitamin ve mineraller açısından eksiksiz olduğu müddetçe, vegan beslenen köpeklerin veterineri daha az ziyaret ettiği ve daha az ilaca ihtiyaç duyduğu tespit edildi.Araştırmanın başındaki isim olan Prof. Andrew Knight, bu konuda bugüne kadar yapılan en kapsamlı çalışma olduğunu belirtiyor. Köpeklerin beslenmesi ve sağlığı, sahipleri tarafından doldurulan anketler aracılığıyla bir yıl boyunca takip edildi. Anketle veteriner ziyaretleri ve köpeklerde yaygın görülen 22 hastalık taraması gibi değişkenler takip edildi.Et bazlı diyetlerle beslenen köpeklerin neredeyse yarısının rutin olmayan ilaçlara ihtiyaç duyduğu, ancak vegan beslenen köpeklerin sadece üçte birinin buna ihtiyaç duyduğu bulundu.2021’de yapılan ayrı bir araştırma ise köpeklerin vegan mamaları normal köpek maması kadar lezzetli bulduğunu gösterdi.OKUR FOTOĞRAFIADI ÇİRKİN KENDİ GÜZELOKURUMUZ Yeşim Can, bize Bursa Gemlik’ten iletiyor mesajını ve şunu söylüyor: “8 Ağustos’ta 2 yaşında olacak Çirkin isimli pug köpeğimiz. Kendisi Can ailesinin, çok sevdiğimiz dördüncü evladı oldu.” İsminin aksine çok güzel olan Çirkin’e sevgilerimi yolluyorum sizden de kedinizin, köpeğinizin fotoğrafını bekliyorum.NOT: Kediniz ya da köpeğinizin fotoğrafını #dünyagüzeli etiketiyle ve Hürriyet’i mention’layarak sosyal medyada paylaşın ya da sdemirel@hurriyet.com.tr adresine mail atın, seçip paylaşalım...
Yazı Tarihi: Nisan 26, 2022 06:29
