Yazı Yazarı: Ece Sükan
Yazı Başlığı: Hızına yetişilemeyen  moda haftaları
Yazı Linki: https://www.hurriyet.com.tr/yazarlar/ece-sukan/hizina-yetisilemeyen-moda-haftalari-40230840
Yazı İçeriği: İlkbahar-Yaz 2017 Prêt-à-Porter moda haftaları tüm hızıyla devam ediyor. New York ve Londra Moda Haftası’nın ardından devam etmekte olan Milano Moda Haftası’nı Paris takip edecek ve böylelikle bir sezon daha kutsal moda ayı sona erecek. Moda haftaları, markaların ve tasarımcıların sergilenen koleksiyonlarının detayları ve genel havasının yanında, kulislerde konuşulan konularıyla da her zaman öne çıkar. Ve aslında endüstrinin dinamiklerini etkileyen bu ‘ esas’ konular, her sezon trendler gibi değişir. Son birkaç sezondur ise moda endüstrisinin kafası, ‘Slayer’ trash metal grubunun tişörtünü giyen Kendall Jenner kadar karışık. Dijital çağın getirdiği tüketim hızı, sosyal medyanın hayatın her alanına yön vermesi ve küresel iklim değişiklikleri, markaları ve tasarımcıları yeni formüller denemeye sevk etmekte. Online alışveriş sektörünün de markalar için birinci derece önemli olmaya başladığı son yıllarda, halihazırdaki defile, üretim ve satış döngüsü takvimlerinin yenilenmesini, çağa ayak uydurmasını gerektirmeye başladı. Mesela, şu anda sergilenen İlkbahar- yaz 2017 koleksiyonlarının satışları bir ay boyunca sürecek moda haftalarındaki defilelerden sonra yapılacak. Ardından yapılan satışlara göre üretim süreci başlayacak ve ocakta mağazalardaki yerini alacak. Bu aradaki dört ayda, sosyal medyada yüzbinlerce kere görülen kıyafetler, Zara gibi hızlı üreten markalar tarafından zaten çoktan kopyalanmış, mağazalardaki yerini almış olacak. Tasarımcı koleksiyonu satışa sunulduğu zaman ise, koleksiyon çoktan eskimiş olacak. Buna bir de iklim kaymalarının etkisi eklenince, sektörün yeni formüller geliştirmesi elbet kaçınılmazdı.  İşte tüm bu sebeplerle her geçen gün ‘Şimdi gör-şimdi satın al’ politikasına geçmeye başlayan marka sayısı artıyor. Tabii buna gücü yeten markalar diyebiliriz. Çünkü küçük markalar için satıştan bağımsız olarak kumaşlarını önceden hazır edip, anında üretime geçebilmek çok zor. Mesela New York Moda Haftası’nda bu sezon Ralph Lauren de bu uygulamaya geçen markalardan biri. Paris’te Vetements, Londra’da Burberry’nin uygulamaya başladığı formülü, Rebecca Minkoff, Tommy Hilfiger, Alexander Wang, Tom Ford ve Michael Kors gibi markalar da belli ürünleri kapsayan şeklinde başlattılar.  TASARIMCILARDAN YENİ ÇÖZÜM  Peki bu yeni formül işe yaramakta mı? Satışlara direkt etkisi ne kadar olmakta? New York’un ünlü mağazası Bergdorf Goodman, Tom Ford defilesinin hemen ardından mağazaya giren önümüzdeki sezonun koleksiyonunun, tüketiciye çok cazip geldiğini ve satışların çok çok iyi olduğunu belirtti bile. Aynı şekilde Londra Moda Haftası’nda gerçekleşen Burberry ve Topshop defilelerinin ardından online satışlarında koleksiyonların yok sattığı görüldü. Bundan sonraki sezon nasıl geçecek henüz bilinmiyor, yaşanacak ve görülecek. New York ve Londra’ya göre genetik olarak daha tutucu olan Milano Moda Haftası’nda ise henüz bu yeni denemeler başlamadı. Gelecek hafta gerçekleşecek Paris Moda Haftası’nda bakalım hangi markalar bu yeni akımın temsilcileri olacak?
Yazı Tarihi: Eylül 24, 2016 21:12
