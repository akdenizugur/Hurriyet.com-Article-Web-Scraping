Yazı Yazarı: Erdal Sağlam
Yazı Başlığı: Herkes artık ekonomi konuşalım diyor
Yazı Linki: https://www.hurriyet.com.tr/yazarlar/erdal-saglam/herkes-artik-ekonomi-konusalim-diyor-41169464
Yazı İçeriği: Hem Cumhurbaşkanı Tayyip Erdoğan, hem Hazine ve Maliye Bakanı Berat Albayrak, hem de muhalefet sözcüleri, mevcut ekonomik sıkıntıların aşılabilmesi için seçimlerden hemen sonra yapısal tedbirlerin uygulamaya konulması gerektiğini bir süredir belirtiyorlar. Seçim bitti ve artık iş aleminin sözcüleri de piyasa oyuncuları da, alınacak ekonomik tedbirler, yapılacak reformlara gözlerini dikmiş durumdalar.Seçimin yapıldığı gün, TOBB ve TÜSİAD başta olmak üzere, neredeyse iş aleminin tüm temsilcileri birden, “bundan sonra 4.5 yıllık seçimin olmayacağı bir dönem” olduğunun altını çizip, biran önce gündemin ekonomiye gelmesi gerektiğini belirterek, yapısal tedbirlerin hayata geçirilmesi taleplerini kamuoyunda dile getirdiler.Herkes yapısal tedbir gerekliliğinden söz ediyor ama bunun içinin nasıl doldurulacağı konusunda ise görüş ayrılıkları bulunduğunu biliyoruz. Hükümetin nasıl bir reform paketi ve yol haritasi izleyeceğini belirlemek için önümüzdeki iki hafta boyunca yoğun çalışmalar yapması bekleniyor.Seçimden sonra açıklama yapan muhalefet sözcüleri ise ekonomik yapısal tedbirlerin yanı sıra özellikle demokrasi ve hukuk devleti konularında siyasi yapısal tedbirlerin de hayata geçirilmesi gerektiğini belirtiyorlar.Seçim öncesi konuştuğumuz AKP kurmaylarından bazılarının da yine siyasi yapısal tedbirlere ihtiyaç olduğundan söz ettiklerine şahit olduğumuzu söylemeliyiz. Ekonomik reformları ancak siyasi reformların izlemesi halinde yeniden yabancı sermaye akışını sağlayacak bir iklimin oluşabileceğini kaydeden bu kurmaylar, Cumhurbaşkanı Erdoğan’ın bu konuda inisiyatif koymasını beklediklerini kaydediyorlar. AKP’nin seçim sonuçlarıyla birlikte kendi içindeki değişik ekonomik görüşleri olan kesimlerle önümüzdeki dönemde yapılacak değerlendirmelerin, Cumhurbaşkanı Erdoğan’ın çizeceği yol haritasına yansıması bekleniyor.PİYASANIN BEKLENTİSİ  MEVDUAT FAİZİNDEReel sektörü temsil eden iş alemi temsilcileri, mevcut darboğazı aşıp, istikrar içinde üretimin yeniden canlandırılacağı bir yapısal tedbir manzumesi bekliyor. Her birinin ayrı görüşleri olsa da köklü tedbirler gerektiğini tekrarlıyorlar.Buna karşılık yapıları gereği işe daha kısa vadeyle bakan piyasa oyuncuları ise finans piyasalarındaki gelişmelerin nasıl etkileneceği ve nelerin yapılabileceğine odaklanmış durumda. Bazı piyasa oyuncuları seçim sonrasında dolarizasyon eğilimini kırmak için faizlerde yukarı doğru bir hareket olup olmayacağını yakından izlemeye başladılar. Özellikle baskı altına alınan mevduat faizlerinin yeniden artabileceği beklentisinin olduğunu söylemeliyiz. Mevduat faizlerinin 3,5 puanlık artışla, politika faizi olan yüzde 24’lere çekilmesinin makul olacağı görüşü giderek yaygınlaşıyor.Bu arada yine Merkez Bankası’nın fonlama faizinin politika faizinin üstünde olduğu hatırlatılarak, kısa dönemde bunun nasıl bir trend izleyeceği de yine merakla izlenen konular arasındaPiyasalar Hazine ve Maliye Bakanı Berat Albayrak’ın 8 Nisan haftasında açıklayacağını söylediği yeni ekonomi ve reform paketini beklemeye başladı. Ancak AKP içindeki tartışmaların yeni ekonomik programın açıklanmasını biraz öteleyebileceğini tahmin ettiğimizi de söylemeliyiz.
Yazı Tarihi: Nisan 02, 2019 07:59
