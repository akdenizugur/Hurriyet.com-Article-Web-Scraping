Yazı Yazarı: Tolga Akyıldız
Yazı Başlığı: Sena Şener... Her şey yeni başlıyor
Yazı Linki: https://www.hurriyet.com.tr/yazarlar/tolga-akyildiz/sena-sener-her-sey-yeni-basliyor-41982285
Yazı İçeriği: Sena Şener, genç yaşından itibaren müzik kariyerini takdir edilecek bir tutarlılıkla sürdürüyor. Bu sayede solist ve şarkı yazarı olarak fark yaratmayı başardı. Uzun süre önce DJ Mahmut Orhan’ın ‘Feel’ adlı hit parçasına sesiyle büyük katkı sunan Şener’in bence şarkının YouTube’da 400 milyondan fazla kez dinlenmesindeki rolü önemlidir.‘Feel’den sonra bu yıl yeniden Mahmut Orhan’la ‘Fly Above’da boy gösteren Sena Şener’in uluslararası EDM (elektronik-dans) piyasasında tanınırlığı da artıyor. ‘Çok Geç Kaldın’, Şener’in prodüktörlüğünü Efe Demiral’la birlikte yaptığı ve yine bizzat yazdığı yeni teklisi. Düzenlemesi içinse Deniz Yıldız ve Canberk Ünsal’la çalışan genç müzisyenin artık bir marka olarak kendisine yatırım yapmaya başladığını görüp seviniyorum. Şarkının Selçuk Demirci yönetmenliğindeki videosunu izlediğinizde göreceksiniz: Hikâyede Sena bir kitap buluyor. Kitapta mantık, duygu ve kalbiyle yaşayacağı yüzleşmeler simgelerle anlatılıyor. Sena da kitabın dediklerinin peşinden gitmekten korkmuyor. İşin güzel kısmı bu fantastik gerilim kitabı yakında sınırlı sayıda da olsa çevrimiçi satışa sunulacak. ‘Çok Geç Kaldın’ Sena açısından şarkısının karakteri; olgunlaşmış vokali ve şarkı yazarlığı itibariyle yeni bir dönemin habercisi. Duruş, tavır ve donanım açısından da Şebnem Ferah’ın çizdiği yoldan ağır ağır ama zafer kazana kazana geliyor Sena. Ve belki her şey şimdi başlıyor.
Yazı Tarihi: Ocak 15, 2022 06:29
