Yazı Yazarı: Sibel Arna
Yazı Başlığı: Dünya tanıdı  sıra bizde
Yazı Linki: https://www.hurriyet.com.tr/yazarlar/sibel-arna/dunya-tanidi-sira-bizde-40295324
Yazı İçeriği: "Hikâyem, ben farkında olmadan bir göçebeye dönüşürken başladı... Çin, Milano, Hindistan, New York, Paris ve İstanbul arası sürekli gidip geliyorum, ‘Nerede yaşıyorsun’ sorusuna verebilecek net bir cevabım yoktu. Sadece bir yere bağlı yaşamanın ve çalışmanın bana göre olmadığını biliyordum. Bir de kıyafet tasarlamak istediğimi... Hal böyle olunca seyyar bir marka ortaya çıktı.” Kendini anlatmaya bu sözlerle başlıyor Ilgın Utin (26). Kendini İpek Yolu’ndaki kervanlara benzetiyor. Yaptığı tasarımları uzun yolculuklar yapıp başka yerlere götürmek çıkış noktası olmuş: “İlk denemem, Hindistan gezim esnasında yerel zanaatkârlarla yaptığım oryantal kıyafetler oldu. Beklemediğim gibi bir ilgi görünce, hızımı alamayıp koleksiyonu ve kendimi New York’ta buldum. Hindistan’dan getirdiğim kıyafetler sayesinde orada yaşamak ve çalışmak için sanatçı vizesi almaya hak kazandım ve UTIN’i global bir marka yapmak için çalışmaya başladım.” SEKSİ DANTELLER Hâlâ çok seyehat ediyor, hâlâ göçebe koleksiyonlarını üç sezondur Paris Moda Haftası’nda defile yaparak tanıtıyor. Peki gencecik bir tasarımcı olarak bunu nasıl başarıyor? “Kendimi sınırlamıyorum, kapamıyorum, açıyorum ve başıma müthiş şeyler geliyor” diye cevaplıyor. Abartmıyor, gerçekten de çok şanslı. Hiçbir bütçesi olmamasına rağmen her defilesi için en az 35 yaratıcı insanla işbirliği yapıyormuş. Örnek veriyor: “Mesela 2016 Yaz defilesi için İlhan Erşahin ve Louis Vuitton’un müziklerini yapan Gaspar Claus doğaçlama yaptılar, 2016 Kış defilesinde hayran olduğum ünlü grup Moriarty canlı performans yaptı. Tanınmış sanatçılarla işbirliği yapmak, üstelik benden hiç para talep etmemeleri müthiş heyecan veriyor.”  Defile mekânı ve diğer sponsorları kolayca bulabilmesinin önemli bir nedeni, el emeği göz nuru bir üretim. Ankara’da bir grup emekçi kadına yaptırtıyor. Türk örgü ve tığ sanatını, danteli seksi tasarımlara dönüştürmüş. Utin marka el örgüsü bir ürün aldığınızda, sizde olan tasarımın bir eşinin başka bir yerde olmasına imkân yok. “Müşterilerim Utin’den bir tasarım satın aldığında zanaatkâr kadınlara iş imkânı verdiklerini, destek olduğunu biliyorlar.”
Yazı Tarihi: Aralık 02, 2016 21:51
