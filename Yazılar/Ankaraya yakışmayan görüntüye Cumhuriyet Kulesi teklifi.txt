Yazı Yazarı: Deniz Gürel
Yazı Başlığı: Ankaraya yakışmayan görüntüye Cumhuriyet Kulesi teklifi
Yazı Linki: https://www.hurriyet.com.tr/yazarlar/deniz-gurel/ankaraya-yakismayan-goruntuye-cumhuriyet-kulesi-teklifi-41826476
Yazı İçeriği: Yenimahalle Belediye Başkanı Fethi Yaşar’ın ilçesinde ve Çankaya’daki vericilerin tek merkezde toplanmasının sadece bu iki ilçenin değil Ankara’nın sorunu olduğuna yönelik açıklamalarına da bu köşede yer vermiştim.Yazımın sonrasında pek çok geri dönüş aldım. Televizyon vericilerinin Ankara’yı medeni bir başkent görünümünden uzaklaştırdığını söyleyen de vardı, Ankara’da kent ucubesi yapıları sayan da, en işlek yerlerdeki tabela kirliliğini hatırlatan da...Ortak görüş; Ankara’nın silüetinin Cumhuriyet’in Başkent’i görünümünden uzak olduğu yönünde.Ankara’ya da ‘Çamlıca’ gerek* * *Yazımın ardından Keçiören Belediye Başkanı Turgut Altınok da arayanlar arasındaydı. “Deniz Bey Ankara’da Çamlıca Kulesi var zaten” diyerek söze başlayan Altınok, şöyle devam etti: “Şentepe ve Dikmen’deki televizyon vericileri yazınızda belirttiğiniz gibi Ankara’nın genel görüntüsünü bozuyor. Ankara’mıza da yakışmıyor. Keçiören’de Cumhuriyet Kulesi inşaatımız devam ediyor. Pandemi olmasaydı içinde bulunduğumuz yılın 29 Ekim Cumhuriyet Bayramı’nda açılışını yapacaktık. Bazı önceliklerimiz pandeminin yarattığı yeni duruma göre yeniden düzenlendiği için açılışı önümüzdeki seneye bıraktık. İlçe belediyesini bırakın Büyükşehir Belediyesi için bile çok büyük olan bu projeyi tamamlarken, Ankara’nın silüetini bozan televizyon vericilerini Cumhuriyet Kulesi’nde toplayabiliriz. Yeni bir kule yeni bir maliyet demek. Hem devletimizi bu maliyetten kurtarırız hem de Ankara’ya hizmet etmiş oluruz. Yetkililer buyursun gelsin, eğer teknik olarak olabiliyorsa Cumhuriyet Kulesi’yle Ankara’nın bu sorununu çözmüş olalım.”* * *Turgut Altınok AK Partili, Fethi Yaşar CHP’li iki belediye başkanı. Her ikisi de kentin sorunu olan bir konuda kafa yoruyor, ortak bir çözüm arıyor. Hürriyet Ankara’nın yayına merhaba dediği ilk günden bu yana savunduğu ‘Kentin siyaseti olmaz. Herkes kentten taraftır’ ilkesinin canlı bir örneği. Şimdi gözler Ulaştırma ve Altyapı Bakanlığı’nda. Eğer Cumhuriyet Kulesi teknik olarak vericilerin toplanabildiği bir kuleyse bu fırsat kaçırılmamalı.ANKARA BÜYÜKŞEHİR BELEDİYE MECLİSİ’NE ÇAĞRI31 Mart’taki yerel seçimlerden bu yana genel siyasette olduğu gibi yerel siyasette de bir türlü tansiyon düşmedi. Her ay Ankara Büyükşehir Belediye Meclisi toplanıyor, her ay muhakkak bir gerginlik yaşanıyor. ‘Kentin ortak aklı’ gibi kavramlar, barındırdığı romantizmle sınırlı kalıyor.Yarın yine yeni bir Meclis haftası. Siyasi tartışmalar elbette olur. Ama bazı konularda ortak hareket edilmesi çok mu zor. Başkan Mansur Yavaş’a, AK Parti Grup Başkanvekili Murat Köse’ye, CHP Grup Başkanvekili Yaşar Neslihanoğlu’na, MHP Grup Başkanvekili Murat Ilıkan’a ve İYİ Parti Grup Başkanvekili Adnan Beker’e çağrım olsun. Ankara’yı medeni bir Başkent görünümünden uzaklaştıran vericilerin, toplanabiliyorsa Cumhuriyet Kulesi’nde toplanması, değilse başka bir çözüm bulunması konusunu gündeminize alın. Konu yetki meselesi değil, kamuoyu oluşturma, yani etki meselesi. Çözüm sonrasında gelir zaten.
Yazı Tarihi: Haziran 07, 2021 06:29
