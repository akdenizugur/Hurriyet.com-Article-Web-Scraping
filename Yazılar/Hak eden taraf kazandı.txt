Yazı Yazarı: Uğur Meleke
Yazı Başlığı: Hak eden taraf kazandı
Yazı Linki: https://www.hurriyet.com.tr/sporarena/yazarlar/ugur-meleke/hak-eden-taraf-kazandi-42060023
Yazı İçeriği: İki ekibin bu sezonki dördüncü karşılaşmasını izledik dün. Daha önceki üç maçta da neticeleri nüanslar belirlemişti ama özellikle ligde Trabzon’da oynanan müsabaka ilginçti. Kayseri o maçın ilk yarısında Trabzon’un sol savunmasını olağanüstü hırpalamıştı, Onur otobana çevirmişti adeta orayı. Abdullah Avcı o maçın ikinci yarısında sol çizgisini tamamen değiştirmiş, Yusuf-Djaniny-Denswil’i oyuna sokarak çare üretmişti kötü gidişata.BAŞROLDE HEP ONUR VARDIDün de Kayseri’de adeta bir tekrar filmi izledik enteresan bir şekilde. 1’inci dakikadaki penaltının ardından kontrol tamamen ev sahibine geçti. Sarı kırmızılıların sağ beki Onur yine kumandadaydı, önündeki Ramazan’la ikili oyunlarla Trabzon’un sol savunmasını koridora çevirdiler. İlk devrede 5 net pozisyon yarattılar, hemen hepsinde başrolde Onur vardı. Tek eksikleri goldü ilk 45’te. İkinci yarı başlarken Avcı’nın 3 ay önce yaptığı gibi yine 2-3 değişiklikle sahaya bir elektroşok dalgası göndermesi gerekiyordu. Bu kez o tarz radikal bir müdahale yapmadı Abdullah Hoca. Bunun bedelini de kalesinde peş peşe golleri görerek ödedi. Kayserispor bir saatlik harika oyununun, iştahının, arzusunun ödülünü iki gol atarak aldı. Eşleşmeyi de dengeye getirdiler bir saat dolarken.ABDULLAH AVCI VE EKiBi SADECE SEYRETTiÜstelik Abdullah Avcı kenardan bir türlü oyunun gidişatını değiştirecek hamleyi yapamazken, Hikmet Karaman her bir değişikliğiyle takımının ritmini artırdı. Özellikle 46’da Ramazan’ı merkeze kaydırıp sağ açığa Emrah’ı sokarak sarsak Puchacz’ın başını daha fazla döndürecek aksiyonların üretilmesini sağladı. İlk devrede sağ çizgiyi kullanan Onur-Ramazan mükemmel oynamışlar ama golü bulamamışlardı. İkinci devrede sağ kanadı kullanan Emrah iki gol attı, bir de penaltı kazandırdı. Abdullah Avcı, yardımcıları ve futbolcuları 90 dakika boyunca Kayseri’nin sağ kanat akınlarını seyrettiler hep birlikte. Herhalde Abdullah Avcı da kabul edecektir, belki de sezonun en kötü Trabzonspor’unu izledik dün. Hikmet Karaman’ın takımı iştahıyla, arzusuyla, temposuyla finali daha fazla hak eden taraftı kesinlikle.
Yazı Tarihi: Mayıs 11, 2022 11:10
