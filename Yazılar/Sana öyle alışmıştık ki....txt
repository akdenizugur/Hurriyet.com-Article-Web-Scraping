Yazı Yazarı: Mehmet İren
Yazı Başlığı: Sana öyle alışmıştık ki...
Yazı Linki: https://www.hurriyet.com.tr/yazarlar/mehmet-iren/sana-oyle-alismistik-ki-42049706
Yazı İçeriği: Bilim Kurulu toplantısı ertelendi. Malum, bu toplantıdan çıkması beklenen sonuçlar vardı. Özellikle de toplu taşıma araçları ve kapalı alanlardaki maske kararının esnetilmesi, okullardaki zorunluluğun kaldırılması konusunda... Oysa uzun süredir hayatımızın bir parçası olmuştu. Evde var mı, arabada kaldı mı, çantama koydum mu gibi soruları yaşantımıza sokmuştu. Gelirken de yadırgamıştık, şimdi muhtemelen giderken de yadırgayacağız. Ha, gittiği yerde kalır mı, yok olmadı denip geri gelir mi o da ayrı mesele...Vedalaşmamıza az kala maskeyle ilgili aklımda yer etmiş olan, maskesiz dönemde de muhtemelen yâd edeceğim üç olay var: Birincisi, ilk ortaya çıktığı poşet yıkamalı dönemde hayvan bireylerin de maskelendiği fotolar. Yok havada asılı kalıyor, yok hayvanlardan da bulaşıyor derken işin sonu özellikle Asya’da köpeklere özel maskelerin çıkmasına varmıştı. İşe yararlığının pek olmadığı çabuk ortaya çıktı ama uzun burunlar için hazırlanmış maskeler komik görüntüler oluşturdu.Kutuplaşmayı seviyoruz Neşeyle andığım bir diğer şey insanlara maske takan eklentiydi. ‘Face mask browser extension’ adındaki bu eklenti gezdiğiniz sayfadaki insanların yüzlerine maskeyi küt diye çakıyordu. Zamanın ruhuna ve evde sıkıntıdan patlayıp artık neye saracağımızı bilemediğimiz günlere gayet uygun bir uygulamaydı. Son olarak da ‘çaputseverler-düz dünyacılar kavgası’. Milletimiz kutuplaşmayı da, kutuplaşırken sinir krizi geçirmeyi de, bu sürecin sonunda birbirine isim takma noktasına gelmeyi de seviyor. Maske işinde de COVID’i yüksek anksiyeteyle yaşayanlarla maske takmaktan çabuk tarafından sıkılanlar arasında çıkan atışmalar tez elden buraya geldi. Herkes kendi inandığı tarafa uyan dataları aradı, buldu, birbirine yağdırdı. Şimdilerde de hâlâ market market dolaşıp “Maske takar mısınız” uyarısı yapan görevlileri kayda alan ve maraz çıkaran vatandaşlar bir yanda, toplu taşımada maskesiz arayıp, bulup omzundan dürten kuralcı vatandaşlarımız diğer yanda çarpışmaya devam ediyor. Bence kısıtlamalar tamamen kalktıktan sonra bile sırf kavganın şehveti yüzünden bu itişmeler bir süre daha devam eder.Yaşı saklasa da masraflıBu veda öncesi maskenin kendi açımdan artılarını, eksilerini sıralayayım.Artıları:* İnsanlar küt diye seni tanımakta zorlanıyordu. Haliyle maskeliysen istemediğin insanlarla selamlaşmaktan, ayaküstü muhabbetten yırtıyordun.* Güneş gözlüğüyle kombinlendiğinde yaşı da saklıyor. Bariz genç sanılıyordunuz.* Soğuk havalarda hafif bir atkı etkisi de yaratıyordu.Eksileri:* İnsanı darlayan etkisi… Tepki gösteren vatandaşların orada haklılık payı var.* Saçma sapan bir masraf kapısı ve kirlilik oluşturdu.* Gözlüklerde buğulanma yaratarak yoldaki saksıya, direğe çarpma gibi sonuçlara neden oluyor, hatta bundan kaynaklı hastane ziyaretlerini tetikleyebiliyordu.
Yazı Tarihi: Nisan 24, 2022 06:29
