Yazı Yazarı: Tolga Akyıldız
Yazı Başlığı: Halsey ustasına toz kondurmuyor
Yazı Linki: https://www.hurriyet.com.tr/yazarlar/tolga-akyildiz/halsey-ustasina-toz-kondurmuyor-41987525
Yazı İçeriği: Amerikalı şarkıcı-söz yazarı Halsey’nin hamile olduğu ve doğum yaptığı döneme ait güzel duygularını yansıttığı güçlü bir albümle karşı karşıya gelmiştik geçen yıl ağustosta. Prodüktör olarak Trent Reznor ve Atticus Ross imzalarını bir araya getirmeyi başaran Halsey’nin bir büyüsü olduğu kesindi.KORKU VE KABULLENMEAlbüm En İyi Alternatif kategorisinde Grammy’ye aday gösterildi ama tören ileri bir tarihe ertelendi. Albümse sanatçının Billboard Top 100 listesinde bir numaraya çıkan üçüncü albümü oldu. Halsey, 2022’nin ilk günlerinde ‘If I Can’t Have Love, I Want Power’ adlı bu albümün genişletilmiş versiyonunu iki yeni şarkıyla yayımladı. Kendisinin tanımıyla bu şarkılardan ‘Nightmare Reprise’; Trent Reznor’ın grubu Nine Inch Nails’ın ‘Nightmare’ şarkısına dair yeniden kurulmuş bir hayal. ‘People Disappear Here’ ise güçlü bir basgitar yürüyüşüyle öne çıkan, iyi bir ruh hali öneren bir diğer şarkı. Albümün konsepti çocuk sahibi olmanın dışında; ölümlülük, korku ve kabullenme gibi kavramlardan güç alıyor. Bir de Halsey’nin senaryosunu yazıp başrolünde oynadığı aynı adlı bir film söz konusu.Halsey sık sık Trent Reznor gibi müzikal kahramanlarıyla çalışmayı tercih ettiğinden kendini tek başına yetersiz görmekle eleştirilen bir isim. ‘Imposter sendromu’, psikolojide bireyin geçmişte elde etmiş olduğu pek çok başarı olmasına rağmen kendini başarısız ve yetersiz gördüğü bir duygudurum bozukluğu olarak tanımlanır.‘ŞAŞILACAK BİR ŞEY YOK’Halsey’nin bu konudaki cevabıysa açık: “Bence buna ‘imposter sendromu’ diyemeyiz. Bu kişiler müzisyen olarak beni ben yapanlar. Neredeyse bütün müzikal tercihlerim onlar gibi ustaları dinleyerek şekillendi. Diğer bir deyişle zaten onların seçimlerine kökten ve güçlü şekilde bağlıyım. Prodüktörüm olmalarında şaşılacak bir şey yok...”MAHZUNİ DİNLESE BEĞENİRDİKaan Tangöze’nin tıpkı diğer Duman elemanları gibi kıymetli bir solo kariyeri var. Tangöze’nin 2015 tarihli ‘Gölge Etme’ albümü gönlüme girmişti ancak ‘Âşık Mahzuni Şerif Türküleri’ adıyla meramını direkt anlatan yeni çalışması bana şapka çıkarttırdı diyebilirim. Albümden iki tekli olan ‘Haşlayın Beni’ ve ‘Gül Yüzlü Cananım’ı geçen eylül ve ekimde yayımlayan Tangöze; ‘Boşu Boşuna’ ve ‘Divane’ videolarıyla da kendi YouTube kanalında olacak. Stüdyosunda akustik ve vokal kayıtlarını yaptığı 10 Âşık Mahzuni Şerif şarkısını düzenleyip kendi üslubuyla icra eden Kaan Tangöze ortaya çok iyi bir sonuç çıkarmış. Mahzuni’ye saygıda kusur etmek şöyle dursun ozanın dinlese kendisini tebrik edeceği inancındayım. Meraklısına not: İki şarkının videosu işin ruhuna uygun şekilde Kayseri ili kırsalında çekildi.İYİ POPA SELAMEvdeki Saat (Eren Alıcı) , ‘Uzunlar’ın iki versiyonu ‘Hiç Uyanmasam’ ve ‘Çürüdüm’ derken yepyeni bir şarkıyla çıkageldi. Yeni nesil iyi popun örnek işlerinden birine imza atan Alıcı, geçen yıl dijitalde kümülatif anlamda en çok dinlenen isimlerden biri olmayı başarmıştı. Beş yıl önce yayımladığı ilk albümü ‘Bizi Orada Arama’ sonrası içindeki albüm yapma ateşini diri tutan müzisyen, teklilerle yürümek yerine ‘Sarmaşık’ı yeni albümün habercisi olarak müjdeledi. ‘Fenomen şarkı’lara imza atan bir isim olarak öne çıksa da onun tek atımlık hit’ler değil, kalıcı başarılar peşinde olduğunu gayet iyi biliyorum. Albüm yayımlama tavrı bunun sadece küçük bir göstergesi. Söz ve müziği Eren Alıcı’ya ait olan, düzenlemesini Bahadır Kartal, Yüce Akın ve Kerem Demirayak’ın yaptığı ‘Sarmaşık’, synth’lerin yanı sıra bağlama ve buzukiyle de zenginleştirilmiş.
Yazı Tarihi: Ocak 22, 2022 06:29
