Yazı Yazarı: Didem Şenol
Yazı Başlığı: Çocuklarla evde lokanta tabakları da hazırlıyoruz
Yazı Linki: https://www.hurriyet.com.tr/yazarlar/didem-senol/cocuklarla-evde-lokanta-tabaklari-da-hazirliyoruz-41912586
Yazı İçeriği: Atlas 4 yaşındaydı. “Mutfakta ben de senin gibi kesmek istiyorum” dedi. Kesme tahtasının altına hafif nemli bir bez koydum, beni dikkatle izledi. “Çünkü tahta kayarsa elimizi keseriz” dedim, büyük ve ağır bir bıçak kullandığımı anlattım. Ona tırtıklı ve küçük boy bir bıçak, bir de domates verdim.  Bıçağı ileri geri nasıl hareket ettireceğini gösterdim.Ucu sivri olan bir bıçak değildi verdiğim. Sivri bir bıçak kullanması gerekirse gözünü ve yüzünü hep uzakta tutmasını, bıçak elinden kayıp yere düşerse tutmaya çalışmaması gerektiğini söyledim. Ve beraber domates kesmeye başladık. Çok eğleniyordu. Büyüme fikri de ona iyi geliyordu. Müzik açtık, yemek yaptık, nasıl aşçı olduğumu, anneannemi nasıl seyrettiğimi, ona nasıl yardım ettiğimi anlattım. “Ben de aşçı olacağım” dedi. Acele etmemesini, karar vermek için daha önünde uzun bir süre olduğunu söyleyip ekledim: “Güzel yemek yapmak muhteşem bir his.”Zaman içinde Alp de Atlas’ı örnek alıp mutfakta olmaya çok heves etti. Tatlısever Alp’le de yumurta kırmalı, karıştırmalı birçok şey yapar olduk. Bence yemek yapmak herkese ama özellikle çocuklara iyi geliyor. Sorumluluk almak, birlikte çalışmak ve yaptığının sonucunu hızlıca görüp bir de onu deneyimleyebilmek şahane.Çocuklar konu olunca bana hep “Bebekken ne yiyorlar” diye soruyorlardı. Bizim yemekleri, bir süre biraz daha az tuzlu ve az baharatlı yaptım sadece. Bulamaç çorbalardan, bulamaç kahvaltılardan yedirmedim. Hep ‘Bunu ben yemek ister miyim’ diye düşündüm. Çocuklarıma da tek tek malzemeleri tattırdım. Sonra bu malzemeleri kendi yemek istediğim şekilde eşleştirip onlara denettim, kendi kombinasyonlarını denemelerine izin verdim. Yemedikleri veya yemeyeceklerini düşündüğüm şeyleri de her zaman sofraya eğer biz seviyorsak getirmeye devam ettim, onlara yemeleri için ısrar etmedim. Atlas daha yeni yürüyordu; sabah 7.00’de buzdolabındaki nohut-pilavı gösteriyordu. “Yok, bu saatte olmaz” da demedim. BERABER BÖREK DE SARIYORUZ Bazen sandviç hazırlıyorum akşam yemeği için, bazen kahvaltı... Balık, ekmek, soğan da hazırlıyoruz beraber, börek de sarıyoruz. Ispanak yemeği için de heyecanla oturuyoruz masaya. Önemli olan, sofrayı doymak için değil, beraber güzel zaman geçirmek için kullanmak. Bu da biraz yemeğe eğlence katmaktan geçiyor. Sofrayı hazırladığımız yer, bazen mutfakta, bazen çimde, bazen TV karşısında, bazen şık sofrada... Çocukların da bizler gibi keyifli sofralar sevdiğini unutmadan, sadece besleme güdüsüyle hareket etmediğimiz zaman çok daha fazla yemek yediklerini, her şeyi denemeye daha gönüllü olduklarını fark ediyor insan.Lokanta tabakları da hazırlıyoruz bazen evde... Karidesleri ben haşlıyorum, onlar soyuyor. Çorbaların üzerine süt köpürtüyoruz, ekşi maya ekmeklerin kenarlarından ufak krutonlar yapıyoruz. Meyve suyu karışımları deniyoruz. Tadıp yorum yapıyoruz. Bir de kendi jölemizi yapınca çok eğleniyorlar. Ev yapımı meyve suyuna meyveler ekleyip jelatinle jöleleştiriyoruz. Üzerini de fesleğen veya nane yapraklarıyla süslüyoruz. Bu hafta ‘Çocukları da mutfağa dahil edeyim’ derseniz, levrek köftesini veya daha havalı bir tarif yapmak isterseniz de yıldız anasonlu panna cotta’yı deneyebilirsiniz.YILDIZ ANASONLU PANNA COTTA(6 adet için)NE LAZIM?* 250 ml süt* 250 gr krema* 75 g şeker* 3 yaprak veya 12 gr toz jelatin* 3 yıldız anason* 6 adet krem karamel kabıNASIL YAPARIM?* Süt, krema, yıldız anason ve şekeri ocakta tıkırdatın.* Yaprak jelatini ayrı bir yerde soğuk suda çözülmesi için 5 dakika bekletin.* Yumuşayan jelatinin suyunu sıkıp sıcak karışıma ilave ederek eritin. Karıştırıp süzgeçten geçirin.* Karışım soğuduktan sonra suyla hafifçe ıslatılmış kalıpların içine dökün. Buzdolabına koyup soğutun, sunum için ters çevirin.LEVREK KÖFTESİ(4 kişilik)NE LAZIM?* 1 kilo levrek (Haşlamak için ne varsa; soğan, pırasa, portakal, defne, kereviz sapı, tuz)* 1 avuç maydanoz* 1 avuç dereotu* 2 adet taze soğan (ince kıyılmış)* 1 adet limonun kabuğu* 200 gr ev yapımı mayonez (1 yumurta sarısı ve 1/2 limonun suyunu karıştırın, yavaş yavaş 250 ml fındık yağı ekleyerek el blender’ından geçirin)  * 200 gr galeta unu* 50 ml fındık yağıSosu için;* 1 yeşil elma * 1 kaşık labne peyniri* 1 kaşık süzme yoğurt* 1 diş sarımsak (ezilmiş)NASIL YAPARIM?* İçi ve pulları temizlenmiş balığı  büyük bir tencereye koyun, üzerine evdeki sebzeleri ve 2 lt suyu ekleyin, 20-25 dakika pişirin.* Balığı sudan çıkarıp soğumaya bırakın. Derisini ayırıp büyük parçalara bölün. Suyuyla şahane çorba olur, atmayın.* Sos için yeşil elmayı rendeleyip diğer malzemelerle karıştırın.* Balığa doğranmış otları, rendelenmiş limon kabuğunu, taze soğanı, mayonezi ve galeta ununu yedirin. Şekil verip çok az fındık yağı gezdirilmiş tavada alt üst olacak şekilde pişirin. Sosla servis edin. 
Yazı Tarihi: Ekim 09, 2021 06:29
