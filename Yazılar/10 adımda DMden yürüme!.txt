Yazı Yazarı: Pucca Günlük
Yazı Başlığı: 10 adımda DMden yürüme!
Yazı Linki: https://www.hurriyet.com.tr/yazarlar/pucca-gunluk/10-adimda-dmden-yurume-40464042
Yazı İçeriği: 1 İlk yapacağımız şey, sevgilisi var mı diye profil incelemesi yapmak. Etiketlendiği fotoğraflardan doğal hali nasılmış acaba diye bakmak. Sevgilisinden ne zaman ayrılmış diye inceleme altına almak. Yakın sürede atmış olduğu rakı-yalnızlık temalı fotoğrafı ve birkaç laf sokucu yazısı varsa tamamdır. 2 Ardından gözümüze kestirdiğimiz kişiyi ve etrafında olan birkaç kişiyi takip ediyoruz. Ne olur ne olmaz, hedefin kendisi olduğunu ilk başta anlamasın. Bir de en son takip ettiği kişi olarak kendini görürse, av olduğunu fark edebilir.3 Ardından yavaş yavaş fotoğraf beğenme ya da tweetlerini beğenme kısmına girebilirsin. Ama sinsice, az az. Bu noktada sen, fark etmeyebilir üzülme. 4 Ortak bir tanıdığınıza attığı bir yorum varsa hemen altında kendini belli eden bir şeyler yaz bence. Ki göz aşinalığı olsun... 5 Seni fark ettiğini anladığın an hemen ilk fotoğrafına in. Ve üç-beş bas beğeniyi. Eğer kızsa ama onca fotoğrafının arasından aç ayı gibi bikinili olanları ayıklayıp beğenme tabii.6 Bu ilk fotoya kadar inme hadisesinin Türkçe meali, ‘seni beğeniyorum’ demek aslında. Burada cevap olarak, o da senin birkaç fotoğrafını beğenebilir. O zaman hemen atla, hiç vakit kaybetme. Bu arada seni uyarmam lazım, bu çoklu fotoğrafı beğenme kısmında eski sevgiline yakalanma ihtimalin çok yüksek. Her an ‘Allah senin belanı versin! Şimdi de ona mı asılıyorsun!’ diye bir mesaj gelebilir. 7 Buraya kadar normal gittiyse, ilk mesajımızı atabiliriz Allah’ın izniyle. Hadi Bismillah diye, attığı bir yazıya ya da fotoğrafla ilgili bir şeyler yazmakla başlayabilirsin. “Slm, naber, merhaba” diye sakın giriş yapma. Sanki kırk yıldır tanıyor özgüveniyle gir muhabbete. 8 Cevap geldiği gibi de öyle hemen cevap verme. Sanki elinde telefonla yaşıyormuşsun gibi o ne öyle. Onca işinin gücünün arasında yeni görmüşsün edasıyla bir iki saat sonra yanıtla. ucu açık sorular sor ama sorduğun sorular ‘memleket neresi, bir adaya gitsen alacağın 3 şey’ türü olmasın. Açtığın muhabbetten devam et işte. Sakın ‘burası kastı telefonunu versene’ demiyoruz tabii. Sakin ol, onun da vakti gelecek.9 En son mesaj atan o olmuş olsun. Hatta bir soru sorduğu an bırak orada muhabbeti. Birkaç gün bir şey yazma. Bir merak etsin seni. Ya acaba muhabbetim mi sarmadı, neden cevap vermiyor, online olduğu halde hiçbir şey yazmıyor diye tripten tribe girsin. 10 İşte tam bu noktada, “Ya ben buraya çok fazla bakmıyorum kusura bakma” diye cevap atabilirsin. nedense ‘sosyal medyayla ilgilenmiyorum’ duruşu havalı. Güven de veriyor. “Bununla ilişkiye başlarsam, rahat rahat hesaplarını sildiririm”diye mini çakallıklar düşünüyor insan. Karşılığında telefonunu verme, ilk ondan gelirse ne mutlu. Gelmezse, iki-üç muhabbetin ardından sal numaranı gitsin. Bundan sonrası artık sana kalmış. 
Yazı Tarihi: Mayıs 21, 2017 01:01
