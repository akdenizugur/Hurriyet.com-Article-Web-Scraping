Yazı Yazarı: Hamit Hamutcu
Yazı Başlığı: Elon Muskın Atatürkle ilgili hatırlattıkları
Yazı Linki: https://www.hurriyet.com.tr/yazarlar/hamit-hamutcu/elon-muskin-ataturkle-ilgili-hatirlattiklari-40650101
Yazı İçeriği: Elalemin Güney Afrika doğumlu Amerikalı milyarderi bile Ataturk ve bilim ile ilgili yazınca bu konuya girmem kaçınılmaz oldu. Gerçi ilk tweet’i Atatürk’ün savaş zaferleriyle ilgiliydi. 10 Kasım Cuma günü Deniz Zeyrek Hürriyet’te Lord Kinross’un Atatürk’le ilgili yazdığı kitabı okumuş olabileceğini söyledi. ‘Bu adam niye geldi, niye tweet attı’ benzeri spekülasyonları bir kenara bırakırsak bir kere Musk’ın Ata’mızla ilgili en az bir kitap okuması kendi hanesine büyük bir artı olarak yazdı benim gözümde. İkinci tweet doğrudan Musk’ın ilgi alanıyla alakalıydı: Atatürk’ün bilimle ilgili söylediği bir sözü paylaştı.Mustafa Kemal’in bilimle ilgili bir çok sözü var tabii. Belki daha önemlisi yaptıkları. Mesela ölmeden bir iki sene önce yazdığı geometri kitabı. Yüzey, dikdörtgen, türev, oran gibi bir çok terimi bizzat kendisi bu kitapta yeni kelimeler olarak Türkçe’mize kazandırmıştır. Şimdi gelin söylediklerinden ve yaptıklarından yola çıkarak eğer bugün hayatta olsa bilim ve teknolojiyle ilgili neler yapardı hayal etmeye çalışalım:- Bilimi nerede olursa bulup öğrenmeli diyen birisi olarak Stephen Hawking ile evrenin gizemli geçmişi üzerine sohbet ettiğini, Elon Musk’la yenilenebilir enerjinin dünya için önemini tartıştığını, Aziz Sancar’dan DNA onarımını öğrendiğini düşünebiliriz. Aziz Sancar da böyle düşünüyordu herhalde ki aldığı Nobel Ödülü’nü Anıtkabir’e verdi.- 1930-34 yılları arasında kadına her alanda seçme ve seçilme hakkı vererek dünyada öncülük yaptığını düşünürsek bilim ve teknolojide kadınların daha fazla yer alması için en başta onun çalışacağını varsayabiliriz. Türk kızlarının daha fazla temel bilimler ve mühendislik okumaları için uğraşacağını, kod yazan kızlar gibi insiyatiflerin baş destekçisi olacağını da.- Daha iki yaşındaki cumhuriyette ‘İstikbal göklerdedir’ diyerek Türk Hava Kurumu’nu kurduğunu düşünecek olursak ülkeyi geleceği şekillendirecek teknolojilere yönlendireceğini anlayabiliriz. Mesela yapay zeka konusunda Kanada Başbakanı Justin Trudeau’dan çok daha iyi konuşurdu bence (karizma açısından da solda sıfır bırakacağına girmiyorum bile). Kim bilir, belki SpaceX Türkiye’de kurulmuş bir şirket olurdu.- Nazilerden kaçan bilim adamlarına kucak açışına ve Türk gençlerini yurtdışında eğiterek ülkenin ilk mühendislerini yetiştirmesine bakarak dünyayla entegre ama ‘Beni Türk hekimlerine emanet ediniz’ sözüyle ülkesine ve insanına güven verip Türkiye’yi teknolojide dünya lideri yapma gayretinde olacağını söyleyebiliriz.Örnekler çoğaltılabilir. Eğer siz de Atatürk’le ilgili düşüncelerinizi paylaşmak isterseniz Anıtkabir Özel Defteri’ne online olarak ulaşabilirsiniz. Kayıt olarak mesaj yazmanın yanısıra başkalarının yazdıklarını okuyup duygulanmak ve umutlanmak da işin bonusu.Ben de herkes gibi büyük Atatürk’ü sevgi, saygı ve minnetle anıyorum.
Yazı Tarihi: Kasım 19, 2017 01:01
