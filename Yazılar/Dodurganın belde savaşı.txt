Yazı Yazarı: Nuray Babacan
Yazı Başlığı: Dodurganın belde savaşı
Yazı Linki: https://www.hurriyet.com.tr/yazarlar/nuray-babacan/dodurganin-belde-savasi-42049946
Yazı İçeriği: 2014 yılında nüfusu 2 binin altına düştüğü için belde statüsünü kaybeden Çankırı’nın Orta ilçesine bağlı Dodurga beldesi, yıllar süren bir hukuk savaşı başlattı. Dodurgalılar, nüfus tespitinin yanlış yapıldığını dile getirerek, mahkemeye itiraz ettiler. Yıllar sonra Danıştay, Dodurga’nın köy değil, belde olduğuna karar verdi. Dodurgalılar altın bulmuş kadar sevindiler.Ancak hikâye burada bitmedi. İçişleri Bakanlığı’nın sisteminde Dodurga halen köy göründüğü için 2019 seçimlerine giremediler. “Yeni bir belediye kurun” diye akıl verenler oldu. Bu kez de YSK’nın kafası karıştı, Dodurga’yı “köy mü belde mi” sayacağını bilemedi, biraz da öyle zaman kaybedildi. Son olarak Dodurgalılar ara seçim yapılmasını istediler. Sekiz yılın sonunda YSK, İçişleri Bakanlığı’na yazı yazarak resmi kayıtlardaki köy statüsünün beldeye dönüştürülmesini istedi. Sonra da Dodurga’da seçim yapılabileceği kararı aldı. Sonuçta, Dodurga’da haziran ayında belde belediye başkanlığı ve belediye meclis üyelikleri için seçim yapılacak. Dodurga, Dodurga olalı böyle sevinmedi.ÜÇÜNCÜ GÖZLE KENDİNE BAKMAKSeçim süreci yaklaşırken, partilerde yeni dönem planları hız kazanmaya başladı. AK Parti de kendisi için avantaj ve dezavantajları masaya yatırıyor. Partide oluşturulan strateji grubunun yaptığı toplantılarda, bu başlıklar çok fazla gündem olmaya başladı.Öğrendiğimize göre, toplantılardaki saptamalar notlar halinde Genel Başkanvekili Numan Kurtulmuş tarafından gerekli yerlere iletiliyor.Saptamalara gelince; ekonomi ve hayat pahalılığı öncelikli olarak konuşuluyor. Bunun küresel ekonomi, pandemi, savaş gibi nedenleri olsa da eksiklerin bu gerekçelerin arkasına saklanmadan ortaya konulması gerektiği belirtiliyor. Bu temel sorunların, uygulanan politikalarla ilgisinin ortaya çıkarılması gerektiğini dile getirenler var.Toplantılarda, mülteci sorunu diğer önemli başlığı oluşturuyor ve bu konuda bir geri dönüş planına acil ihtiyaç olduğu vurgulanıyor. Yolsuzlukla mücadele yaklaşımının, hem yargı hem de devlet denetleme marifetiyle ortaya konulması gerektiği saptamaları da var.Partinin avantajları olarak, 20 yıllık iktidar tecrübesi, yetişmiş insan gücü, Millet İttifakı’na kıyasla daha homojen olması, Meclis’in etkin ve güçlü olarak çalışması, yapılan yatırımlar sıralanıyor. Bütün bunlar, önümüzdeki bir yılın gündemini belirleyecek. Seçmenin ikna olup olmadığı da sandıkta görülecek.
Yazı Tarihi: Nisan 24, 2022 06:29
