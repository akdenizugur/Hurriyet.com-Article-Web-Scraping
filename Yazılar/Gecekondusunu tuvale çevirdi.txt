Yazı Yazarı: Mert Gökhan Koç
Yazı Başlığı: Gecekondusunu tuvale çevirdi
Yazı Linki: https://www.hurriyet.com.tr/yazarlar/mert-gokhan-koc/gecekondusunu-tuvale-cevirdi-40877016
Yazı İçeriği: 30 yaşındaki zihinsel engelli Muhammed Yalçın ise, ‘engel’in sözlükteki anlamını boşa çıkaranlardan biri...Yaptığı resimlerle dünya çapında üne sahip olan Muhammed’in tutkusu, doğup büyüdüğü ve halen yaşadığı Altındağ Kargalı Sokak 27 numaradaki gecekondunun duvarlarına yansıyor. Evinin bulunduğu ‘gri’ sokağa girdiğinizde, daha çok uzaklardan rengarenk duvarlarıyla Muhammed’in resimleri karşılıyor. Eserleri, ‘Art Brut’ yani ‘Ham Sanat’ olarak adlandırılıyor. Hayal dünyasını yansıtan, gökkuşağı gibi renkli çocuklar, gülen yüzler, çiçekler ve çizimler evin duvarlarını süslüyor.ZİYARETÇİ SAYISI 2 BİN’İ GEÇTİEvin içine girdiğinizde ise masal gibi bir dünyaya açılmış hissine kapılıyorsunuz. Duvarlar, merdivenler ve hatta zemin bile tamamen Muhammed’in resimleriyle kaplı. Kendisine büyük destek olan babası Hasan Yalçın ve annesi Aysel Yalçın, Muhammed’in bugüne kadar onlarca sergi açtığını söylüyor. Hasan Yalçın, “Bugüne kadar evi ziyaret edenlerin sayısı 2 bini geçti” diyor. Hatta CHP Genel Başkanı Kemal Kılıçdaroğlu bile Muhammed’i evinde ziyaret etmiş. Anne Aysel Yalçın ise, evi görmeye gelen bir ziyaretçi ile yaşadıkları anıyı, “Bazıları ev diye içeri girmeye utanıyor. Muhammed bir keresinde almış birisini yukarı getirmiş. Adam içeri girdi ama ev olduğunu bilmiyormuş. Utanarak hemen dışarı kaçtı” sözleriyle anlatıyor.KANTİN DUVARINI BOYAYARAK BAŞLADIMuhammed’in resim tutkusu, 2009’da gittiği bir özel eğitim okulunda başlamış. Baba Hasan Yalçın, okulda kağıtlara resim yapan Muhammed’in ünlü ressam Harun Antakyalı ile tanıştıktan sonra hayatının değiştiğini belirterek, şöyle konuşuyor: “Ressam Harun Antakyalı’nın desteğiyle okulun kantin duvarlarını boyamayla başladı hikâyesi. Daha sonra orada bir sergi de açtılar. Okulda 2 sene boyunca eğitimine devam etti. Eğitimi bitip mezun olunca, Harun Antakyalı ‘Muhammed’i benim atölyeme gönderir misin’ dedi. Okuldaki 4 arkadaşıyla birlikte bir sene boyunca da Antakyalı’nın atölyesine gitti.BÜTÜN EVİ İKİ SENE İÇİNDE BOYADIBir yılın ardından Harun Hoca ‘Artık siz devam edeceksiniz deyince’ ‘Ben nasıl yapayım, mesleğim değil anlamam’ dedim. Ancak o, ‘Sen hiçbir şeye karışmayacaksın, evde bir odayı atölye yapacaksın, malzemesini koyacaksın. Muhammed zaten ne yapacağını biliyor. Bu çocuğun elinden tutun, Türkiye’de ilk defa böyle bir ressam doğuyor’ dedi bize. Dünyada da bu şekilde 3’üncü kişi olduğunu söyledi. Muhammed’e evin küçük odasını hazırladık ve orada resim yapmaya başladı. Tuval kalmadığı zaman evin içindeki duvar kenarlarına da resim yapmaya başladı. Biz de ellemeyelim devam etsin dedik, daha sonra evin tüm duvarlarını resimleriyle doldurdu. 2 sene içinde boyadı evi. İçerisi bittikten sonra evin dışını da resimlerle doldurdu.”BURASI, MUHAMMED’İN MÜZESİ OLSUNEvi gelip gören herkesin ‘Buranın Muhammed’in Müzesi olması gerekli’ dediğini aktaran Hasan Yalçın, “Japonlar geldi, burayı görünce hayran kaldılar. Muhammed’e desteğim için teşekkür ettiler. Almanya’dan, İsviçre’den bile geldiler. Bundan sonrası için devletin gelip burayı koruma altına alması gerekli diyorlar. Düzgün bir atölye yapılacak ve Muhammed gibi insanlar gelip burada vakit geçirecek” diyor. Evin korunması için bir yakınlarının tavsiyesi ile Kültür ve Turizm Bakanlığı’na başvurduğunu belirten Yalçın, “Dosyayı götürdüm anlattım ama beni dinlemediler bile. İşin başında olan adam bu işin erbabı olacak. Bayağı anlattım ama bizim buna yapacak bir şeyimiz yok dediler” sözleriyle de serzenişte bulunuyor.ANKARA DIŞINDA DA DUVARLARI RESİMLEDİÜnü Ankara sınırlarını aşan Ressam Muhammed Yalçın, Kırklareli Belediyesi’nin davetiyle giderek duvarlara resim yaptı. Hamamönü’ndeki Sanat Sokağı’nda da 2 yıl boyunca sanatını icra etti.DÖKÜLENLERİ TAMİR EDİYORMuhammed’in tuvallerini ve boyalarını ailesi temin etmeye çalışıyor. Muhammed gün içinde resim yapıp, evde bilgisayarıyla oynuyor. Babası, “Tuvali varsa oraya yapıyor, yoksa duvara yaptıklarını tamir ediyor. Duvarlar kerpiç olduğu için boya bazen atıyor” dedi.
Yazı Tarihi: Haziran 26, 2018 01:02
