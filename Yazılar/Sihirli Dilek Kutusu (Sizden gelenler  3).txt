Yazı Yazarı: Yonca Tokbaş
Yazı Başlığı: Sihirli Dilek Kutusu (Sizden gelenler  3)
Yazı Linki: https://www.hurriyet.com.tr/yazarlar/yonca-tokbas/sihirli-dilek-kutusu-sizden-gelenler-3-40689980
Yazı İçeriği: En iyi yaptığım şey başkalarına iyi gelmek. Başkalarına iyi gelen bir şeyi yaparken bir bakmışım kendime de faydam olmuş.  Benim de çok çok çok ihtiyacım var sihirlere, gerçekleşen dileklere. Bu sene de her sene olduğu gibi, kuralları belirledim, köşemden duyurdum, sizler de yazıp yazıp yolladınız...Bereketli yağmurlar gibi dilekler yağdı posta kutuma...Kutu bu senelik kapandı. Seneye yine açacağım.Hepsini derledim dileklerinizin. 4 Yapraklı Yonca’nın Sihirli Dilek Kutusu (sizden gelenler -1) için:http://www.hurriyet.com.tr/yazarlar/yonca-tokbas-kelebek/sihirli-dilek-kutusu-sizden-gelenler-1-40685627 4 Yapraklı Yonca’nın Sihirli Dilek Kutusu (sizden gelenler -2) için:http://www.hurriyet.com.tr/yazarlar/yonca-tokbas-kelebek/sihirli-dilek-kutusu-sizden-gelenler-2-40688751 Bugün de sıra sizden gelenler -3’de... Yarın 4. Posta olacak....Tüm dileklerimiz gerçek olsun dileğimle...Yonca“dilek taşı” ****2018 kasım ayında gireceğim kpss sınavından yüksek bir puan alıp memur olmak, sonrasında aşık olup evlenip çocuk sahibi olmak istiyorum. Bir de bunlar olurken dünyayı gezip yeni yerler keşfederek güzel ruhlu insanlarla tanışmak istiyorum.****Ailem sağlıklı olsun. Kendime ait bir araba ve bahçeli büyük huzurlu bir ev. İşim daim olsun. Evim şans, bolluk, bereketle dolsun. Ailemle yurtdışı yurtiçi seyahatlere gidebilmek. Spor hep spor. Çocuklarımı sevecek, merhametli, yardımsever bir bakıcı Teyze. Oğlumun teog’da iyi bir puan alarak istediği okula gidebilmesi. Eşimin kendine ait bereketli bir işi olması. 2018 şans, bolluk, bereket ve huzurlu bir yıl olsun.****Seni çok seviyorum. Seni takip etmek bana mutluluk veriyor. Dileklerim: Ailem ve sevdiklerim için sağlık, işimde mutluluk, eşimin işlerinin daha iyi olması, İstanbul’dan ev almak, daha çok seyahat etmek, daha çok spor, daha çok kendime zaman ayırma, daha çok okuma, daha çok not alma günlük tutar gibi, yeni bıraktığım sigarayı unutmak, daha sağlıklı beslenme. Ben de seneye bu zamanlar diledim oldu demek istiyorum. ****9 yıl boyunca yanımda olmasını dilediğim ve bir gün bile bu hevesten vazgeçmediğim, bıkmadığım insanla hayatımızı birleştirelim ve benim gördüğüm tüm güzellikleri o da benim kadar net görsün istiyorum. Birlikte yaşlanmayı huzurlu, mutlu olmayı, birlikte gülüp eğlenmeyi diliyorum.****Bu yıl göğsümün sol cebindeki sevgi ve coşkuyu, o değerli adamın cebine üleştireyim. Kabul etsin, alsın. Birlikte yiyip, birlikte doyalım. Bu yıl iki tane jüri var karşımda. Yıllardır kazdığım iki ayrı tünelin ucunda, güneşin altında beni bekliyorlar. Sorular soruyorlar, onlara özgü. Karşılarında sesim titrerken, içerden nefesim yardıma koşuyor.  Beynimin her köşesine dağılmış bilgiler toplaşıp, bir lokmada ağzımdan çıkıyorlar. Cevaplarım oluyorlar, bana özgü. Hepimizin gözleri parlıyor. Bu iki dileğimin resimleri de defterlerimde çizili. Senin şansına da bulanıp gerçek olsunlar. Amin. Bizim hayallerimiz gerçekleşmeye en yakın hayallerdir.**** Çok şükür sağlıklıyım. Çok şükür dünya tatlısı bir kızım ve sevgi dolu bir eşim var. Çok şükür iki annem, iki babam, kardeşlerim hayatta. Çok şükür dostlarım, arkadaşlarım yanımda. Bütün bunlarla birlikte bu yıl lütfen bana: Şiirler, şarkılar, hikayeler, romanlar yazmayı, yazdıklarımdan çok kazanmayı, kazandıklarım sayesinde hayalimdeki eve kavuşmayı, kavuştuğumuz evde ailemle birlikte huzur içinde yaşamayı, büyük aileye daha fazla destek olmayı nasip et. ****Yeni yılda ilk evliliğimi geride bırakıp, kendimi yanıma alacağım. 2018'de evlenmeyeceğim. Asla bir daha evlenmem demeyeceğim! Gelecek yıl bu zamanlar satılık evimiz satılmış olup emekliliğe hazır hale geleceğim. Oğlum bana iyi geliyor, onu sık sık değil sıkmadan yoklayacağım. Beni yalnızlık iyileştirir diye düşünüyorum. Elimde imkan olsaydı, kalıcı olarak yurt dışına giderdim. Hayatta en çok kendimi sevdiğimi anladım ve dünyayı gezmeyi hayal ediyorum.****Yeni yılda, sevdiklerimle birlikte, sağlık, huzur, aşk ve bereket diliyorum. Anda kalmayı başarabilen, endişe ve telaştan arınmış, kendini çok ama çok seven bir ben diliyorum.****Müthiş enerjinizin dileklerimize katkıda bulunması amacıyla köşenizde belirttiğiniz noktaları dikkate alarak annemiz adına tarafınıza sunuyorum; Sevdiklerim sağlıklı olsun. Sevdiklerim Arda Tunca Müjde iyi işlere girsinler. Sağlıklı bebekleri olsun. Çocuklarımın araları hep iyi olsun. Arda Müjde’nin sözünü hep dinlesin. Tunca Müjde’nin gönlünü alsın. Çocuklarım maddi manevi bereket içinde olsunlar. Sağlıklı huzurlu bir bebek nasip olsun. Ülkemiz herkes için adaletli bir ülke olsun. Dik yürüyebileyim, kamburum olmasın. Ailemiz ömür boyunca huzur içinde olsun, amin. Teşekkür eder, başarılarınızın devamını dilerim. Sizin de tüm dileklerinizin kabul olmasını gönülden dilerim.****Yonca Abla, benim dileğim kitap okumayı sürdürmek. 4 yıl önce senede bir kitap bitiremeyen bir insandım, okumayı hiç sevmezdim. Bir gün, “Eğer ben hayallerimin önündeki duvarı yıkmak istiyorsam bunu kitapların yardımıyla gerçekleştirmek istiyorum” dedim, okumaya başladım. Kitap okurken, hayatın o gürültülü ve dur durak bilmeyen, ileriye akan trafiğinden, bir an olsun ayrılıp kitabın ütopik dünyasına atılıp nefes almak bana çok iyi geliyor. Geleceğe umutla bakmak için kitaplar sizin de ışığınız olsun.****En derin kuytularda saklı hayallerimi gerçekleştirebilmek için sağlık, şans ve en önemlisi kendime, öz benliğime inanma gücü. Gözlerimi kapattığımda gördüğüm, seyrettiğim ben, hayallerini yaşamakla meşgul. Onları gerçekleştirebilmek adına ihtiyaç duyduğum yetenek, güç ve fırsatları 2018 yılı bana getirecek. İnanıyorum!****Kartal Bebek iyileşsin ve annesiyle eve çıksın. Efehan Bebek iyileşsin ve "Anne" desin. Bu yıl çocuklarımı kendim büyütebileyim.****Yonca hanım yazılarınızı severek takip ediyorum.  Bu Dünya’ya iyilik için gelmişsiniz. Sizi tanımak ve sizin gibi bir insanın varlığını bilmek çok güzel.  Hep böyle Sevgi ve Işık saçın. 2018 yılının siz, aileniz ve tüm sevdikleriniz için Mutlu, Sağlıklı, Gönlünüzce  bir yıl olmasını dilerim. 2018 yılı için dileğim: Bizim hepimizin bütünün en yüksek Hayrına Sevgiyle; hayallerimin ötesinde, muhteşem ötesi mutluluklarla, karşılıklı koşulsuz-sonsuz sevgiyle, uyum ve denge ile  eşimle hayatımızın kesişip mutlu-mesut, huzurlu, maddi-manevi refah içinde, her şey yolunda-her şey çok güzel bir şekilde, Sevgi dolu yuvamızı kurmak. Amin.****2018 yılında her gün severek gittiğim bir işimin olmasına, kendim için verdiğim emeklerin maddi manevi karşılığını almaya, ailemin erkek arkadaşımı çok sevmesine, tasarlama aşamasında olan sosyal sorumluluk projemin gerçekleşmesine, aile ilişkilerimin birbirine bağımlı değil birbirine bağlı olmasına, zengin ve gönlü zengin bir insan olmaya, bundan önceki tüm yıllardan daha sağlıklı enerjik ve mutlu olmaya ve bunu okuyan herkesin dileklerinin kabul olmasına niyet ediyorum.****2018, gelişiyle hayatımı bambaşka yapacak bir başlangıç olsun. 2018, benim miladım olsun. Nar gibi bereketli, zeytin gibi verimli, bahar gibi renkli, şenlikli ve sular gibi iyileştirici olsun. Dünyada pek çok yeri görme imkânım ve bunu sağlayacak kazancım ve bunun için de severek yapacağım bir işim olsun. En baştaysa sağlık olsun. Ve aşk, o da günlerden bir gün ansızın beni bulsun. Ve bir güneş gibi içime doğsun. Not: Bunları 40 yaşına 2 kalmış biri olarak söylediğimi ayrıca belirtmek isterim :) Hadi Yonca, değsin şu sihirli değnek bana. Teşekkür ediyorum. Sevgiler, saygılar.. (devamı yarın...)
Yazı Tarihi: Aralık 26, 2017 01:01
