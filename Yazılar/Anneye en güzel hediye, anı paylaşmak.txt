Yazı Yazarı: Saffet Emre Tonguç
Yazı Başlığı: Anneye en güzel hediye, anı paylaşmak
Yazı Linki: https://www.hurriyet.com.tr/yazarlar/saffet-emre-tonguc/anneye-en-guzel-hediye-ani-paylasmak-42057883
Yazı İçeriği: Küçüklüğümden bu yana annem Leman Tonguç’la birlikte gezmeyi çok severim. Şimdiye dek dünyanın bir ucundan öbür ucuna gittiğimiz çok keyifli seyahatlerimiz oldu. Yol bazen bizi anılarımıza bazen yepyeni keşiflere götürdü. Patagonya’ya da uçtuk birlikte, Avrupa turu da yaptık; Hong Kong’da lezzet peşinde de koştuk, Martinik’te denizin tadını da çıkardık. Türkiye’de birlikte gitmediğimiz yer kalmadı gibi... Nereye gidersek gidelim yolculuk bize anne-oğuldan öte arkadaşlığı öğretti.Karayipler’in en güzel adalarından Martinik annemle gittiğim en egzotik yerlerden.Özellikle gemi seyahatlerimizde hiç valiz taşımadan, her gün yeni bir limanda uyanmak ve kısa bir sürede farklı şehirler hatta farklı kültürlerle tanışmak, yaş farkından bağımsız, birlikte geçirdiğimiz zamanı arttırdığı için ikimizi de çok memnun ediyor. Geçen aylarda, kışın soğuk günlerinde biraz içimizi ısıtsın diye Karayipler’den bahsetmiştim size. Belki size de ilham olur diye bu hafta annemle yaptığımız Karayipler tatilimizden, hafızamızda tatlı anılar bırakan yemyeşil bir cenneti, Martinik’i anlatacağım. Ve söze başlamadan, ilk ve en çok sevdiğimiz, hayatımız boyunca en çok kavga ettiğimiz, yine de sadece varlığımızın sebebi olduğu için derinden bağlı olduğumuz bütün annelere sevgilerimi gönderiyorum. İlk adı Çiçekler Adası Kristof Kolomb öncesi bölgede yaşayan Kariblerin ‘Çiçekler Adası’ olarak adlandırdığı Martinik, Karayipler’in en güzel adalarından biri. Fransızların alize dediği rüzgârın serinlettiği havası sayesinde adada ilk dikkatinizi çeken şey etrafın yemyeşil olması. Topraklar o kadar bereketli ki yer gök tropikal meyve ağaçlarıyla dolu. Adanın tamamı 1.088 kilometrekare. Etraf dağlık, özellikle de yağmur ormanlarının kapladığı kuzey bölgesi. Pelee Dağı eski bir volkan ve 1.397 metre yüksekliğinde. Adayı taksi veya araba kiralayarak keşfetmenizi öneririm.Martinik Batı Antiller’de Fransızlara ait olan adaların içinde en Fransız olanı. Adanın yerleşik nüfusu 360 bin kişi civarında ve bunun üçte biri hem başkent hem de en büyük şehir olan Fort-de-France’ta yaşıyor. Başkent biraz New Orleans biraz da Fransız Rivierası’nın esintilerini taşıyor. New Orleans’taki Fransız Mahallesi’nde göreceğiniz ferforje balkonlu evlerdeki saksılardan çiçekler sokağa taşıyor. Geniş bir körfezin çevrelediği şehrin arkasında yeşil tepeler, tepelerin tam ortasında yeşilin egemenliğindeki La Savane Parkı var. Parkın etrafında kafeler ve yerel el işleri, boncuklar, bilezikler, ahşap yontular ve şapkalar satan dükkânlar sıralanıyor. Meydanın tam ortasında Napolyon’un eşi, adanın gururu Jozefin’in heykeli var. Asıl adıyla Marie-Josephe-Rose Tascher de la Pagerie, 1763’te doğmuş, 1804-1809 yılları arasında Fransız imparatoriçesi olmuş. Köleliği desteklediği için 1991’de heykelin kafasını koparmışlar. Şehirdeki diğer önemli heykelse Victor Schoelcher’e ait. Jozefin’in aksine o köleliğin ortadan kaldırılması için uğraşmış. Schoelcher’in adını taşıyan ve adanın en güzel binalarından olan kütüphanenin bütün parçaları Paris’ten getirilmiş ve adada birleştirilmiş. 1875’ten kalma demirden St-Louis Katedrali’yse Martinik’in dini merkezi gibi. Limana göz kulak olan kalelerden biri Fort St-Louis. Fort Tartenson ve Fort Desaix de tepelerde kurulu eski zaman kalelerinden. Adada yapılacak en güzel etkinliklerden biri, Les Grands Ballets Martiniquais’i izlemek. Genç şarkıcı, müzisyen ve dansçılardan oluşan grup eski plantasyon günlerini değişik danslar ve müziklerle canlandırıyor. Asıl eğlenceyse Vaval dedikleri karnaval zamanında başlıyor. Şubat sonu, mart başı gibi düzenlenen eğlenceler sadece başkentle sınırlı kalmıyor, tüm adaya yayılıyor. Sokaklarda siyah-beyaz kostümler giymiş, şeytan kılığında insanlar dolaşıyor. Aslında karnavalın amacı diğer Hıristiyan ülkelerde olduğu gibi paskalya öncesinde 40 gün boyunca yapılacak olan perhiz başlamadan eğlenmek. Ruhunuzu dinlendirin Başkentin bulunduğu körfezin tam karşısındaki yarımada olan Pointe du Bout, Martinik’in en turistik yerlerinden. Fort-de-France’tan kalkan feribotlarla, keyifli bir yolculukla yarımadaya varmanız mümkün. Casino, marinalar, oteller, restoranlar, butikler, tenis kortları ve her türlü su sporları merkezi adanın bu kısmında. Güneye indiğinizde karşınıza Martinik’in eski güzel günlerini hatırlatan, henüz bozulmamış Anses-d’Arlets çıkıyor. Panoramik bir yol sizi muhteşem manzaralar eşliğinde Le Diamant’a götürüyor. ‘Elmas’ adını 172 metre yüksekliğindeki bir tepenin denizden göğe doğru yükselmesinden dolayı almış. Le Diamant’daki plaj adanın en iyilerinden. Doğuya doğru gitmeye devam ederseniz karşınıza balıkçı kasabası Sainte-Luce çıkacak. Le Marin ise Martinik’in yatçılar cenneti ve başkentten yaklaşık bir saat mesafede. Le Marin’deki Club Med Les Boucaniers kalacağınız en iyi yerlerden. Yemek için doğru tercihse terasından muhteşem bir manzara sunan Zanzibar.Nakşidil Sultan’ın adası18’inci yüzyılın sonlarında, Martinikli bir plantasyon sahibinin kızı olan Aimee du Buc de Rivery, öğrenim için Notre Dame de la Visitation Okulu’na gönderilmiş. Fransız İhtilali sırasında okul kapanmış ve Aimee ailesinin yanına gitmek için gemiye bindirilmiş. Fransa’dan Karayipler’deki bu adaya giderken kaybolmuş. Korsanlar tarafından kaçırılıp İstanbul’da hareme satıldığı ve 2’nci Mahmut’un annesi Nakşidil Sultan olduğu rivayet ediliyor. Ancak tarihler uyuşmuyor ve bu bilgiyi doğrulamak mümkün değil. Yine de Nakşidil Sultan’ı konu alan bu hikâye birçok romana ve filme ilham oldu.
Yazı Tarihi: Mayıs 08, 2022 06:29
