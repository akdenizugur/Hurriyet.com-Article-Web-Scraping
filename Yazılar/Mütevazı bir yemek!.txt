Yazı Yazarı: Danilo Zanna
Yazı Başlığı: Mütevazı bir yemek!
Yazı Linki: https://www.hurriyet.com.tr/yazarlar/danilo-zanna/mutevazi-bir-yemek-42053065
Yazı İçeriği: Ekmek çorbası diye bir şey duymuş muydunuz? Bu hafta ülkemde çok sevilen, leziz mi leziz bir ekmek çorbasından bahsedeceğim size. Bu tarifte Toskana ekmeği kullanılıyor. Toskana ekmeğinin özelliği, içinde tuz olmaması. Un, su ve maya... Zeytinyağı bile konmuyor. Neden tuzsuz yapıldığını merak ediyor olabilirsiniz. Toskanalılar çok eski yıllarda tuza getirilen ek vergileri protesto etmek için ekmeklerine tuz koymama yolunu seçmiş. Vergiler kalkmış sonra ama ekmeklerini bu şekilde pişirmeyi sürdürmüşler.‘Pappa al pomodoro’ da işte Toskanalı köylülerin, evde buldukları artıkları kullanarak yaptığı basit bir tarif. Büyük olasılıkla 1700’lü yılların ortasında Amerika’dan Avrupa’ya ithal edilen domatesin mutfakta kullanılmaya başladığı tarihte doğmuş. Bir yoksul mutfağı yemeği desem daha doğru olur!Bayat ekmeği değerlendirmek için kabuklarını soydukları domateslerle tatlandırma fikrini bulmuşlar! Bu mütevazı yemek, ülkemde nasıl mı meşhur oldu? 1900’lerin başında İtalya’da yayımlanan bir kitap sayesinde... ‘Vamba’ adıyla da bilinen Floransalı yazar Luigi Bertelli ‘Il Giornalino di Gian Burrasca Giornalino’ adlı romanında bu yemekten bahsedince yemeğin bilinirliği arttı. Roman 1964’te şarkıcı ve oyuncu Rita Pavone’un başrolde olduğu bir televizyon dizisine de uyarlandı. Pavone, dizide ‘Viva la pappa col pomodoro’ şarkısını söyleyince ‘pappa al pomodoro’ tam anlamıyla ünlü oldu.Tarifi vermeden önce şunu söylemeliyim ki; bu bir diyet yemeği değil! Pappa al pomodoro’yu yapmak için gereken ana unsur zaten bayat ekmek... Toskana ekmeği bulamazsanız kendiniz yapmayı deneyebilirsiniz. Veya kalın kabuklu, tuzsuz başka bir ekmekle de pişirebilirsiniz.Ünlü İtalyan gastronomi yazarı Pellegrino Artusi’nin tavsiyesine uyup yemeği sade suyla değil; kereviz, soğan ve havuçla hazırlanmış sebze suyuyla yapmanızı öneririm. Bol zeytinyağı şart. Ekmekle karışmış domatesin o bulamaç görüntüsü de sizi aldatmasın, şaşırtıcı derecede leziz! Bence bu yemeği güzel yapan, her zaman için domates ve zeytinyağının kalitesi... Yaparken oldukça az derecede özen gerektiren bir yemeğin bu kadar güzel olması insanı gerçekten şaşırtıyor.Hadi ortalama 40 dakikada kendimize yapımı çok kolay bir yemekle ziyafet çekelim. Çocuklar için de çok sağlıklı ve yumuşak, kısacası mükemmel bir çorba yaratmış olacağız. Afiyet olsun!PAPPA AL POMODORO(6 kişilik)NE LAZIM?*750 gr olgun domates*350 gr bayat tuzsuz ekmek (Bulabiliyorsanız Toskana ekmeği)*1 litre sebze suyu (Soğan, havuç ve kerevizle yapabilirsiniz)*250 ml sızma zeytinyağı*Bir miktar et suyu*1-2 diş sarımsak*Taze reyhan*Tuz *KarabiberNASIL YAPARIM?*Domatesleri soyun, çok ufak parçalar olacak şekilde doğrayın.*Sızma zeytinyağını ve ezilmiş sarımsağı bir tencereye alın. Sarımsak hafifçe altın rengi olana kadar (en fazla 2 dakika) pişirin.*Domatesleri, tuz ve karabiberi ekleyin, tencerenin kapağını kapatıp birkaç dakika pişirin.*Sos pişerken bayat ekmeği küçük küpler halinde kesin. Domates sosu kıvam alıp hazır olunca 1 lt sebze suyu ve ekmeği ekleyin.*5 dakika kadar kısık ateşte karıştırarak pişirin. Ekmeğin, suyu daha iyi çekmesi ve bebek maması kıvamı alması için birkaç saat oda sıcaklığında demlendirin.*Pappa al pomodoro’yu servis etmeden önce biraz et suyu, zeytinyağı ve taze reyhan yaprağı ekleyip tencereyi tekrar ocağa alın, sıcak bir şekilde sunun.Yaparken oldukça az özen gerektiren bir yemeğin bu kadar güzel olması insanı şaşırtıyor.
Yazı Tarihi: Nisan 30, 2022 06:29
