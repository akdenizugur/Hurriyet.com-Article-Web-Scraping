Yazı Yazarı: Danilo Zanna
Yazı Başlığı: Bu da İtalyanların imambayıldısı...
Yazı Linki: https://www.hurriyet.com.tr/yazarlar/danilo-zanna/bu-da-italyanlarin-imambayildisi-41986724
Yazı İçeriği: İster davet sofrası hazırlıyor olun, ister her gün ailenizle yediğiniz basit bir menü; patlıcan her zaman kendine bir yer bulur. Özel bir Akdeniz malzemesi olan patlıcan, tezgâhlarda yerini aldıktan sonra her evi ziyaret edebilir ve sürekli misafir olabilir.Her teknikle farklı bir tada sahip olmayı başaran bu lezzet, farklı kimliklere bürünebilir. Düşük kalorisi ve birçok şeyin yanına yakışmasıyla da çok tercih edilir.Türkiye’de kızartılıp kıpkırmızı domates sosuyla buluşuyor, taze ve kuru dolması yapılıyor, bir de en çok közleniyor bence... Akdeniz bölgesinde yaygın bir ürün olduğundan en çok zeytinyağıyla eşleştiriliyor. Her güzel şeyin bir kusuru vardır biliyorsunuz ve patlıcanın da biraz acılığı olabiliyor. Ama o da bizi seviyor olacak ki tuzlu suda beklediğinde acılığını bırakıveriyor.Yetiştirilirken bol su ister patlıcan, bu konuda nazlıdır, öyle hiçbir şey istemeden sunmaz bize güzelliklerini... Bence bu özeni de fazlasıyla hak ediyor.Ben Türkiye’de bir de ‘imambayıldı’yla tanıştım. Gözüm onu bir yerlerden ısırıyordu ama tabii biraz farklı bir şekilde. Birçok kez Türk ve İtalyan kültürünün, mutfaklarının benzer olduğunu söylemiştim. İki ülkede de yaşayan biri olarak benzerlikler çok hoşuma gidiyor ve beni mutlu ediyor. Küçük dokunuşların ortaya çıkardığı farklılıklar her zaman beni başka yerlere taşımıştır. Şimdi sizlere ‘İtalyan imambayıldı’ denebilecek bir lezzeti anlatacağım. İçeriğinde ufak farklılıklar var ama bence seveceksiniz. Bu farklılıkları her ülkenin üründe bıraktığı farklı dokunuşlar olarak düşünebiliriz. ‘Melanzane a barchetta’ annemin evde sandal gibi oyduğu patlıcanları kızartıp içerisini birkaç malzemeyle doldurarak sunduğu, masamıza renk getiren bir yemek. Evimize yazın geldiğini annem bu yemeği sofraya getirdiğinde anlardık. Siz de bu tarifi saklayın, yazın mutlaka pişirip tadın isterim.MELANZANE A BARCHETTA(4  kişilik)NE LAZIM?- 4 uzun patlıcan - 20 çeri domates- 1 diş sarımsak - 3 yemek kaşığı kapari- 1 yemek kaşığı siyah zeytin (çekirdekleri çıkarılmış) - Sızma zeytinyağıPatlıcanları kızartmak için;- SıvıyağNASIL YAPARIM?- Patlıcanları uzun tarafından ortadan ikiye bölüp, iç kısımlarını kabuğunu delmeden oyun. Patlıcanların içini kenara ayırın.- Bir tencereye sıvıyağ koyup kızdırın. İçi oyulmuş patlıcanları bu yağda kızartın.- Sonrasında kâğıt havlu serilen bir servis tabağına alıp fazla yağını bırakması için bekletin.- Başka bir tencereye zeytinyağı koyun, ocağın altını yakın. Tavaya önce 4’e böldüğünüz çeri domatesleri ve ezilmiş sarımsağı ekleyip soteleyin.- Yumuşamaya başlayan domateslere kenara ayırdığınız patlıcanların içini ekleyip kavurmaya devam edin.- Hazır hale gelen iç harca çekirdeği alınan zeytin ve kaparileri de katın. 2-3 dakika daha çevirip ocaktan alın.- Kızaran sandal patlıcanların içine bu harcı doldurun, üzerine biraz sızma zeytinyağı gezdirin. - Patlıcan sandalları yağlı kâğıt serdiğiniz fırın tepsisine alın. Üzeri kızarana kadar 180 derecede önceden ısınmış fırına verin.
Yazı Tarihi: Ocak 22, 2022 11:35
