Yazı Yazarı: Ece Sükan
Yazı Başlığı: Ece Sükan Haute Couture Haftasından bildiriyor! Bir Paris  rüyası
Yazı Linki: https://www.hurriyet.com.tr/yazarlar/ece-sukan/ece-sukan-haute-couture-haftasindan-bildiriyor-bir-paris-ruyasi-40889256
Yazı İçeriği: Givenchy modaevinin taze tasarımcısı Clare Waight Keller, modaevinin kurucusu Hubert de Givenchy’nin geçen şubat ayında vefatı üzerine ünlü tasarımcıya adadığı koleksiyon ile epik bir defile gerçekleştirdi. Audrey Hepburn’ün çoğunlukla ‘Breakfast at Tiffany’s’ filmindeki ikonik Givenchy kıyafetlerinden esinlenilen koleksiyon final sahnesinde çalan ‘Moon River’ duygusal anlara da sahne oldu. Chanel modaevi, Grand Palais içerisinde Paris’in Seine Nehri kıyısını set tasarımı olarak yeniden yaratmıştı. Ve koleksiyon da Karl Lagerfeld’in 1950’lerden beri yaşadığı Paris şehrine adanmıştı. Tüvitler, fermuarlarla detaylandırılmış elbiseler, şifon pliseler ve işlemelerle modern couture tanımını yapan Lagerfeld, sofistike, elegan ve genç bir Paris rüyası sundu. Valentino modaevinin tasarımcısı Pierpaolo Piccoli her zamanki gibi muhteşem bir koleksiyona imza attı. Hazır giyim koleksiyonlarından farklı olarak couture koleksiyonlarında kendi ‘güzellik’ tanımını daha derin ve daha samimi bir şekilde ele alan Piccoli tasarımlarındaki modern çizgilerini ‘fantezi dünyası ile ustaca birleştiriyor. Yunan mitolojisi, 18. yy resimleri, Ziggy Stardust, Pasolini filmleri ve Deborah Tuberville fotoğraflarından ilham alarak harmanladığı koleksiyon tek kelimeyle müthişti. Öne çıkan bir diğer defile, Fendi’ninkiydi. Renk skalası ve romantik kesimleriyle öne çıkan parçalar başarılıydı. Dikkat çeken diğer nokta, imitasyon kürklerin de koleksiyonda yer bulması... Versace ve Gucci kürk kullanmaya tövbe ederken,  Fendi gerçek kürk kullanmakta yıllardır ısrarcı. Acaba bu koleksiyonla marka da tavrını değiştirecek mi?Giambattista Valli ve Elie Saab siyah ve  gri  ağırlıklı, kurdelelerle bezeli koleksiyonuyla öne çıktı. Not edin; Pembe kışın hit rengi olacak.BU KIZA DİKKAT! Yeni bir top model adayımız var: Hilal Ata. 1.81 metre boyundaki uluslarlarası top model adayımız Hilal, Almanya’da yaşıyor. Şimdiden önemli başarıları var: Zuhair Murad defilesinde yürüdü, Alman Grazia’ya kapak oldu. Elle dergisinin sayfalarında kendisini görebilirsiniz. Vogue Türkiye’nin yakında bir çekim için onu ülkemizde ağırlayacağı söyleniyor. Bakalım Öykü Baştaş ve Günce Gözütok ile başladığımız dünya podyumuna top model kazandırma furyamız, Hilal Ata ile devam edecek mi? Top model Kaia Gerber, Valentino defilesinde ihtişamlı saç modeliyle göz kamaştırdı.  
Yazı Tarihi: Temmuz 08, 2018 13:53
