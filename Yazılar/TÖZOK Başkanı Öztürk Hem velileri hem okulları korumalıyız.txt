Yazı Yazarı: Nuran Çakmakçı
Yazı Başlığı: TÖZOK Başkanı Öztürk Hem velileri hem okulları korumalıyız
Yazı Linki: https://www.hurriyet.com.tr/yazarlar/nuran-cakmakci/tozok-baskani-ozturk-hem-velileri-hem-okullari-korumaliyiz-41982401
Yazı İçeriği: Cumhurbaşkanı Recep Tayyip Erdoğan özel okul ücretlerindeki artış tavanını enflasyonla, yani yüzde 36 seviyesiyle sınırladıkları açıklamasıyla konuya son noktayı koydu. Özel Öğretim Kurumları Kanunu’na göre, öğrenim ücreti ve diğer yan ödemelerin okullar tarafından en geç mayıs ayına kadar ilan edilmesi gerekiyor. Tartışılan bu artış oranı da ara sınıflarda okuyan öğrencileri ve onların velilerini yakından ilgilendiriyor. Çocuğu özel okula giden veliler, gelirlerinin aynı oranda artmadığı gerekçesiyle tepkili ve tedirgin. Üstelik öğrenim ücreti dışında kalan yemek, kırtasiye gibi hizmetlere yapılacak artışın oranı henüz açıklanmadı ama beklenti bu oranın okul ücretlerindeki artışın da üstünde olacağı yönünde. Ayrıca bazı okul servisleri yılı bitirmeden zam yaptı. 154 bin 668 öğretmenin görev yaptığı, 1 milyon 450 bin öğrencinin eğitim gördüğü, 12 bin özel okulu kapsayan bu ücret artışı tartışmasını Türkiye Özel Okullar Derneği (TÖZOK) Başkanı Zafer Öztürk ile konuştum:PANDEMİDE CİDDİ KAYIPLAR YAŞADIK “Pandemide zaten okullarımız ciddi anlamda kayıplar yaşadı, ne yazık ki okul öncesi gruplarında ciddi kapanmalar oldu. Bu süreç içinde kurumlar kısa çalışma, KDV gibi desteklere rağmen ciddi anlamda ekonomik sıkıntılar yaşadı. Ama eğitim kalitesinden taviz vermediler. Online, hibrit eğitim için ciddi teknolojik yatırım yaptılar. Ekonomik dalgalanma, aşırı fiyat artışları karşısında veliden herhangi bir ek ücret talep etmedik. Ara zam yapmadık. Kârlılıktan çoktan vazgeçtik. Yaşamaya ve kaliteyi sürdürmeye çalışıyoruz. Devletten de velilerimiz adına KDV indirimi başta olmak üzere destek bekliyoruz.BİRÇOK OKULUMUZ MALİ SIKINTIDABaşta yerel okullar olmak üzere birçok kurumumuz sıkıntıda. Biz 1 milyon 450 bin öğrenciyi okullarımızda kaliteli eğitimle tanıştırıyoruz. Kaldı ki bugün bu okullarımızın tamamında öğrencilerin en az yüzde 10’u muhtelif oranlarda burs alıyor. Aynı zamanda katma değer yaratıp gelir vergisi ödüyoruz ve her okul bir STK gibi işleyiş içinde sosyal ve ekonomik fayda yaratıyor, organizasyon yapıyoruz, bağış topluyoruz. Her okul bunu yapıyor.EKONOMİK DALGALANMA BİZİ ETKİLİYOROkullar senede bir kez ücret açıklar ve bir yıl boyunca açıkladıkları bu ücrete sadık kalmak zorundadır. Bunlar yönetmelikte açık şekilde belirtilmiştir. Okullarımız enflasyonun yüksek olduğu bu süreçte hem kendisini, hem de velisini düşünmek zorunda. Gelecek sene için rakamları belirlerken yönetmeliğe göre ÜFE ile TÜFE rakamlarının toplanıp çıkan rakamın ikiye bölünmesi ve son olarak bu rakama da 5 puan eklenmesi gerekiyor. Artış oranını belirlerken biz de bu formülü uyguluyoruz. Biz yıl içinde aylara göre enflasyon ortalamaları değişirken kendimizi yeni oranlara karşı koruyacak ara çözümler üretemiyoruz. MAAŞLARA ZAM YAPMAMIZ GEREKAsgari ücret artışı yüzde 50 oldu, memur ücretleri de arttı. Okulların velilerden tahsil ettiği ücret dışında herhangi bir geliri yok. Öğretmenlerimizi nitelikli eğitim verebilmeleri için enflasyona ezdirmememiz, ücret artışlarını hakkaniyetli şekilde yapmamız gerekiyor. Ama okul ücretlerinde artışımız az olursa onlar da bundan etkilenir. Ücretlerimizi etkileyen ana faktör öğretmen ve personel giderleridir. Asgari ücret ve diğer artışlardan dolayı giderlerimiz arttı. Personel giderlerinin dışında elektrik, doğal gaz, motorin, eğitim binası birim fiyatları, yazım çizim kağıtları gibi kırtasiye masraflarında ortalama değişim oranı enflasyonun da üzerine çıktı.ÜCRET ARTIŞLARI DENGELİ OLMALIOkullarımız kendi giderlerine, planlamalarına ve yatırımlarına göre artışı yapar. Ancak tabii en önemlisi velilerini korumaları gerekiyor. Bu nedenle de en dengeli ücreti kamuoyuna duyurmalılar. İlk açıklamalar ocak ayında başlar. Mayıs ayına kadar tüm özel okullar ücretlerini açıklamak zorundadır. Bu yıl okullarımızın yüzde 35 ile 45 arasında artışa ihtiyaç duyacaklarını gözlemliyoruz.
Yazı Tarihi: Ocak 15, 2022 13:41
