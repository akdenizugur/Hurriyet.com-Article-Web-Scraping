Yazı Yazarı: Yalçın Bayer
Yazı Başlığı: Güzel günlerimiz oldu
Yazı Linki: https://www.hurriyet.com.tr/yazarlar/yalcin-bayer/guzel-gunlerimiz-oldu-42060750
Yazı İçeriği: O zaman Genel Yayın Müdürü Ecvet Güresin’di. Sonra dönem itibarıyla göreve gelen Oktay Kurtböke’yi, Bülent Dikmener’i, Çetin Özbayrak’i, Hasan Cemal’i, Okay Gönensin’i konuştuk. Karaören, Falih Rıfkı Atay ve Bedii Faik’in Dünya’sından gelmişti ve baş yazı işleri müdürüydü. Bedii Faik’in 27 Mayıs’ın aleyhine yazması üzerine istifa etmişti. Cumhuriyet’e 42 yılını vermiş; 32 yıl yazı işleri müdürlüğü yapmış, daha sonra gazetenin ünlü ikinci sayfası, makale sayfasının editörlüğünü yürütmüştü.Cumhuriyet okurlarının çok iyi bildiği bir isim Karaören. P. Şükran Sabanuç, Mukadder Özgeç ve Ömer Özgeç, üç yıl süren görüşmelerin sonucu Karaören’in ömürlük anılarını ‘Güzel Günlerimiz Oldu’ (Türkiye İş Bankası Kültür Yayınları) adlı kitapta derlediler. Kitabın hem bir Sami Karaören biyografisi hem de yakın tarihe damgasını vurmuş isimler evreninde kültür ve sanatın, dil ve yazının resmi geçidi niteliğinde olduğunu anımsatmak gerek. Anlatımına göre, Yaşar Kemal’in Nadir Nadi’ye söylemesi üzerine Cumhuriyet’te önce Yurt Haberleri’nin başına geçmişti.Yaşamını Cumhuriyet’e, aydınlanmaya adayan, yılmaz bir Atatürkçü olan Sami Karaören, Yemen’den Anadolu’ya yaşamının yirmi yılını cephelerde geçirmiş bir Kuvayı Milliye kahramanının oğludur. 1924 Fethiye Karaköy doğumlu Sami Bey, İstanbul Üniversitesi Edebiyat Fakültesi mezunu. Tam bir entelektüel, şiir âşığı olup aynı zamanda Türk Dil Kurumu’nda 12 Eylül yönetimi tarafından kapatılana dek 18 yıl emek vermiş bir dil ve yazı üstadıdır. Kimler yok ki bu kişiler arasında: Orhan Veli Kanık, Melih Cevdet Anday, Oktay Rifat, Cahit Külebi, Necati Cumalı, Mehmed Kemal, Behçet Necatigil, Özdemir Asaf, Mehmet Başaran, Fazıl Hüsnü Dağlarca, Yahya Kemal Beyatlı, Ahmet Muhip Dıranas, Adnan Benk, İsmet İnönü, Erdal İnönü, Yunus Nadi, Nadir Nadi, İlhan Selçuk, Çetin Altan, Bedri Rahmi Eyüboğlu, Asım Bezirci, Tahsin Yücel, Muhsin Ertuğrul, Cahide Sonku, Attilâ İlhan, Falih Rıfkı Atay, Peyami Safa, Vâlâ Nureddin, Halim Şefik, Onat Kutlar, Vedat Günyol, Peride Celal, Nevzat Atlığ, Macide Tanır...Onun (sırasıyla) Melih Cevdet Anday, İlhan Selçuk, Yılmaz Şipal, Nadir Nadi, Oktay Akbal, Ali Sirmen ve Mehmet Kemal’in resmi Cumhuriyet’in unutulmazları arasındadır. Onlar bizlerin de çalıştığı ‘Cumhuriyet ailesi’nin en önemli isimleriydi.Karaören’in cenazesi bugün Cumhuriyet’in önündeki tören ve Zincirlikuyu Mezarlığı’nda kılınacak öğle namazından sonra Zincirlikuyu Mezarlığı’nda toprağa verilecek.GÜNÜN SÖZÜ“SAKIN kaybettiğin yerde bekleme; çünkü güçsüzler öyle yapar ve kapanan bir kapıyı bir daha çalma, kapanan kapıyı acizler çalar.” William Butler YEATS ALMANYA’DA ‘AĞIR SİLAH’ TARTIŞMASI‘Allah’ım bana yardım et’ALMANYA, Ukrayna’ya istediği tüm silahları vermeli mi? Yoksa bu sadece daha fazla acıya neden olacak bir savaşı uzatır mı? Bu ve benzer sorular şimdi Almanya’da alevlenen tartışmanın argümanları. Alman halkı kelimenin tam anlamıyla ikiye bölündü. Bir tarafta Ukrayna’ya ‘ağır silahların’ verilmesine karşı çıkanlar, diğer tarafta ağır silahların bir an önce sevk edilmesini isteyenler.Şansölye ‘ağır silah’ tartışmaları için ‘Birinin veya diğerinin talep ettiği şeyi yapmıyoruz. Çünkü göreve başlarken Alman halkının zarar görmesini önlemek için yemin ettim’ diyor. Şansölye göreve başlarken Anayasa’nın 56. Maddesi’ne göre şöyle yemin eder: “Enerjimi Alman halkının refahına adayacağıma, onların yararını artıracağıma, onları zararlardan koruyacağıma, anayasayı ve federal yasaları koruyacağıma ve savunacağıma, görevlerimi vicdanen yerine getireceğime ve herkese adaleti yerine getireceğime yemin ederim. Allah’ım bana yardım et.”YSK’DAN AÇIKLAMA İYİ Partili Yüksek Seçim Kurulu Temsilcisi Mustafa Tolga Öztürk, sosyal medya hesabından Türkiye genel seçimine katılabilecek partilere üç yeni parti eklendiğini duyurdu. Adalet Partisi, Memleket Partisi ve Türkiye Değişim Partisi’nin de bu listeye eklenmesiyle seçime girebilecek parti sayısı 27’ye yükseldi. Bu, partilerin ülke genelinde yeter sayıdaki teşkilatını kurup kurulunu tamamlayarak seçime katılma hakkını elde etmiş olmaları anlamına geliyor.AP Genel Başkanı Vecdet Öz, Zafer Partisi ile 3. ittifakın oluşabileceği yorumlarının daha da güçlenmiş olacağını belirtti. Bu konudaki temas ve görüşmelerin sürdüğü öğrenildi. Ayrıca Çankırı İli Dodurga Belediye Başkanlığı ve meclis üyeliği seçimine katılabilecek partiler de Resmi Gazete’deki listeye yer aldı.KAVALA MÜBADİLLERİ ANILIYORTUZLA Rumeliler Derneği, Kavala mübadilleri, 1924 yılının baharında mübadelenin başkenti Tuzla’ya gelişlerinin 98. yılını iki ayrı etkinlikle anacak. 13 Mayıs Cuma 12.00’de Tuzla Mezarlığı’nda atalarının mezarları başında buluşacak olan mübadil çocukları ve torunları, tüm mübadiller, şehitler, gaziler ve Mustafa Kemal Atatürk’le silah arkadaşlarını dualarla anacak. 14.30’da da dernek merkezinde düzenlenecek sohbetten sonra üyelerle mübadil dostu konuklara zerde pilav ikram edilecek. Etkinliğe mübadil uzmanı olan gazeteci İskender Özsoy da katılarak bir konuşma yapacak.ECZACILAR KONUŞUYORİSTANBUL Eczacı Odası Başkanı Ecz. Pınar Özcan, 14 Mayıs Eczacılık Günü öncesinde bugün 11.00’de Çapa Efeoğlu Eczanesi önünde 6 maddeden oluşan bir ‘reçete’ açıklayacağını duyurdu. Özcan, “Bulunamayan ilaçlar sorununun devam ettiğine, halkın ilaca erişiminde devasa sorunlar yaratan İlaç Fiyat Kararnamesi’nin eczaneleri iflasa sürüklediğine, halkımızın sağlığının, ilacının, dermanının güvencesi olan, 100 bine yakın çalışanı ile her gün 1.5 milyon civarında insana hizmet veren 27 bin eczanenin bugünkü ekonomik koşullarda yaşamasının mümkün olmadığına dikkat çekeceğiz” diyor.MESAJ PANOSUAdalet ve vicdan aranıyorEMEKLİLİKTE Yaşa Takılanlar (EYT), emeklilik haklarını siyasi iradeye duyurmak amacıyla 15 Mayıs Pazar günü 12.00’de İstanbul Maltepe sahilinde gerçekleştirecekleri mitingde ‘Adalet ve vicdan varsa çıksın artık bu yasa’ diye haykıracaklarını söylediler.BİLİYOR MUSUNUZ?YALOVA Üniversitesi Hukuk Kulübü ile ‘Daha İyi Yargı Derneği’nin ortaklaşa düzenlediği ‘A’dan Z’ye Türk Yargı Reformu Çalıştayı’nın 13 Mayıs Cuma 10.00’da Yalova Üniversitesi Rektörlük Konferans Salonu’nda düzenleneceğini...
Yazı Tarihi: Mayıs 12, 2022 06:29
