Yazı Yazarı: Pucca Günlük
Yazı Başlığı:  Bana ev aleti alma, ev al!
Yazı Linki: https://www.hurriyet.com.tr/yazarlar/pucca-gunluk/bana-ev-aleti-alma-ev-al-40457380
Yazı İçeriği: Bir aylık sabiden hediye beklediğimden değil ama yani alsa fena olmazdı. Neticede 9 ay karnımda taşıdım. Bir aydır da gece gündüz demeden emziriyorum. Trip atmak gibi olmasın ama neyse… Bu annelere hediye konusu gerçekten artık konuşulması gereken mevzu. Allah aşkına annelere artık ev aletleri falan almayın! ‘Çalış köle!’ dermiş gibi ‘al sana süpürge evi daha iyi temizlersin.’ O süpürgeyi annen için almıyorsun aslında, ev için alıyorsun. Kadını mutlu etmek yerine, ‘senin işin temizlik kadın’ diye mesaj vermenin mantığı nedir yani? O aletlerden birine zaten ihtiyacı varsa, bir sene boyunca oturup bekleyeceğine, zamanında kalkıp gidip alsaydın, hayırsız evlat! Hobi kursları;  Bence mantıklı ve güzel bir hediye olabilir. Ne kursu olduğunu artık annenin isteklerine bağlı. Bir ara ahşap boyama modaydı, şu an revaçta ne var inan bilmiyorum. Yemek kurslarından birine yollarsanız sanki alınabilir gibi geldi, o sizin bileceğiniz iş tabii.  Mücevher; Gayet güzel bir hediye. Özellikle bana alınıyorsa ve karatı fazlaysa ohh yeme de yanında yat. Ama tabii, ‘bu kadar parayı nereden buldun?’ ‘o parayla seni evlendirirdik’ ‘naaptın sen!’ gibi anne tepkisine de maruz kalabilirsiniz. Yalnız ben olsam, satıldığı zaman değerinden kaybetmeyen bir şey alırdım. Bu sayede paraya ihtiyacınız olduğunda anneniz tak diye çıkartıp size versin. Kadına çeyrek altın da alıp, niyetiniz bu kadar belli etmeyin tabii.Evcil hayvan Ben daha bu hediyeye sevinen bir anne görmedim onu başta söyleyeyim. Hatta evcil hayvan olayının hediyeleştirilmesi bile inanılmaz itici. Bir de ana yüreği, size de bir şey diyemez.Sonra o iguanayla ne yapacağını kara kara düşünür. Güzel bir haber Paranız yoksa, oturup güzel bir haber yaratın gitsin. Şimdi kalkıp hamile kalmayın ama bi anneler günü uğruna. Ne bileyim, ‘yanına taşınıyorum ama ne zaman belli değil’ olabilir. ‘evlenmeye karar verdik’ diyerek, adamla kapısına dayanarak rol bile çalabilirsiniz.  O günü birlikte geçirmek Eğer başka şehirdeyseniz, bence o gün için kalkıp gitmeniz kadar tatlı bir olay olamaz sanırım. Ne bileyim, bir kahvaltıdan başlayın, beraber gezmeye gidin. O günü onunla yaşayın. İnşallah anneniz de bu sürprize karşılık vermek için öyle sizden habersiz pat diye kapınıza dikilmez. Bunu da göz önünde bulundurmayı ihmal etmeyin ama.Bu arada bence bugün hediyeyi ve kocaman sarılmayı asıl hak eden; annesiz büyüyen çocuklar. Kardeşleri için anne olan, çocukluğunu yaşayamamış hep ruhu küçük; kendisi büyük kızlar. Her anneler gününde ‘bu sene de olmadı’ diyerek umudunu kaybetmeden anne olmayı bekleyen kadınlar. Evlatlarını kaybetmiş anneler. Çocuklarına annelerinin yokluğunu bir an bile aratmayan babalar. Bugün sizin gününüz kutlu olsun. Biliyorum çok zor geçiyor bugün. O yüzden bugün aslında sizin gününüz, çünkü en güzel övgüyü siz hak ediyorsunuz.
Yazı Tarihi: Mayıs 14, 2017 11:34
