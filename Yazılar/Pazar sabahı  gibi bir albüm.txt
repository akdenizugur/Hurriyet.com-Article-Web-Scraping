Yazı Yazarı: Sinem Vural
Yazı Başlığı: Pazar sabahı  gibi bir albüm
Yazı Linki: https://www.hurriyet.com.tr/yazarlar/sinem-vural/pazar-sabahi-gibi-bir-album-41995527
Yazı İçeriği: Adına isterseniz “şubat depresifliği” deyin, dilerseniz aşırı romantizm... Arslan’ın son albümü “Yeni Bir Kabuk” bu hafta çıkan işlerden en çok aklıma takılan oldu. Başarılı bir hikaye anlatıcısı olan Arslan, aşktan, umuttan, anılardan dem vura vura 12 şarkıda sizi çepeçevre sarıyor. Cura ve buzuki tınıları çıkmak istediğiniz o tatili kulağınıza çalıyor, bir yandan da geride bırakamadıklarınıza işaret ediyor. Albümde Ozan Sarohan, Ozan Kısaparmak, Rana Uludağ, Berke Can Özcan, Elif Canfeza Gündüz, Dilan Balkay ve Alican İpek ile “Ninni” şarkısında Nilipek yer alıyor. Söz ve müziği Ahmet Ali Arslan’a ait olan albüm, akustik düzenlemeleriyle dinleyiciyle samimiyet kuruyor. Şarkılarda kolektif çalışma bilinci her ana sirayet etmiş durumda. “Çıplaktı Derede” önde olmak üzere “Ninni”, “Kırık” ama en çok da “Un Ufak” bana dokunan şarkılar oldu. Albüm tempo olarak düşük seyretse de hiçbir şarkıyı atlamak istemiyorsunuz, sanki hepsi bir bütünü anlatıyor. Yaşadığı zamana laf arasında dokunmadan edemeyen, masal anlatır gibi kelimeleri sıralarken hüznü, umudu da eken Arslan, yeni dönemin dikkat çekmeyi başaran isimlerinden biri. Hareketli ve neşeyi değil belki ama pazar sabahı gibi bir albüm dinlemek istiyorsanız “Yeni Bir Kabuk” tam da aradığınız gibi...Yeni isim: KardelenBu hafta ilk single’ını yayınlayacak bir isim var: Kardelen. “Ceketin Bende Kaldı” şarkısını Mert Demir prodüktörlüğünde kaydetti. R&B vokalin ön planda olduğu şarkıda Demir ve Kardelen işbirliğindeki sözler dikkat çekiyor. Başarılı şarkıyı yarın listelerinize ekleyebilirsiniz.12’den vurmuşAzerbaycan’da önemli bir bilinirliğe sahip olan Hiss, ilk Türkçe şarkısı “Bela” ile ülkemizin sınırlarına giriş yaptı. Söz ve müziği Miro’ya ait trap-pop türündeki şarkı dile çabuk dolanıyor. Hiss, Türk müzik piyasasına giriş yapmak için 12’den vurmuş bir şarkı seçmiş.Bildiğiniz gibiŞarkılarında Tim Burton filmlerinin hissiyatı veren Can Temiz, ilk solo albümü “Ahlaken Alçak”ın single’ı “Ölülerle Konuşmanın Püf Noktaları”nı yayınlıyor. Rock, elektronik indie ve alaturka haliyle Temiz, bildiğiniz gibi... Bahsettiği ölüler “geçmişten”, konuşma çabası ise durumdan kurtulma halini anlatıyor.Pop’çulara önerimMert Çodur, söz müziği kendisine ait yeni şarkısı “Yalan Dolan” ile pop alanında “ben de varım” diyor. Yaz gelmeden müziğiyle güneşi getiren, sözleriyle kırık kalplere el veren Çodur, ilhamını gündelik hayatta yaşanan aşklardaki yalanlardan alıyor. Güzel bir pop şarkısı dinlemek isteyenlere önerim.2000’lerden gelen şarkıBu hafta çıkacak bir başka iş ise Albin Hasani’ye ait. Pop ve R&B sevdasına düşen Hasani, 2000’lerin başındaki müzikten ilham aldığı “Gece Gündüz” ile tam TikTok’luk bir şarkıya imza atmış. Bu şarkıyı, her yerde duymaya başlarsanız şaşırmayın. Zira Hasani’nin sözleri ve şarkının melodisi günümüz sosyal medya normlarını yakalıyor.Başarılı işbirliği Buray ve prodüktör/DJ İlkay Şencan, güçlerini birleştirdi. “Deals With The Devil” için buluşan ikili, dinlenesi bir dans şarkısına imza attı. İsveçli söz yazarları Karl Folke Ingemar Ivert, Kian Sang, Hampus William Nerge ve Antoine Emanuel Catolino tarafından kaleme alınan şarkı, aslına bakarsanız yurtdışı hedefiyle hazırlanmış. Burada henüz farkına yavaş yavaş varılsa da bu işbirliği hep devam etsin istedim.Umut ışığıEskitilmiş Yaz, 4’üncü albümlerinin habercisi single “Rüyalara Gizledim”i sundu. Sözleri Sava Savaş, müziği Barış Can Uç ve düzenlemesi ise gruba ait olan şarkı, bu aralar üretmek konusunda sıkıntı çeken gruplar arasında umut ışığı doğuruyor.Biraz Anadolu rock biraz alternatif rockDengi Dengine bu kez “Meçhul” ile döndü. Söz, müzik ve düzenlemesi Reşat Saral’e ait olan şarkı, 70’ler Anadolu rock’ını günümüz alternatif rock müziğine enjekte ediyor. Haftanın keyifli çıkışlarından biri. Dengi Dengine, bu aralar gözünüzden kaçmaması gereken gruplardan.ŞaşırttıFurkan Kızılay’ın yeni şarkısı bu hafta radarıma takılanlardan oldu. İtiraf etmek gerekirse ön yargıyla dinlemeye başladığım “İstanbul”, beni şaşırttı. Kızılay’ın sesi ön plana çıkıyor. Böyle bir yeteneğe sahip olduğunu bilmiyordum, bu şarkıyla öğrenmiş olduk.
Yazı Tarihi: Şubat 03, 2022 14:03
