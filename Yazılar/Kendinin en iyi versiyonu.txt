Yazı Yazarı: Tolga Akyıldız
Yazı Başlığı: Kendinin en iyi versiyonu
Yazı Linki: https://www.hurriyet.com.tr/yazarlar/tolga-akyildiz/kendinin-en-iyi-versiyonu-41948252
Yazı İçeriği: Ekimin ortasında ‘30’ albümünün öncü teklisi ‘Easy On Me’yi yayımladığında ortalık birbirine girdi desek yeridir. Albüm isimlerini; işe giriştiği yılda hangi yaşını idrak ettiğine göre numaralandıran Adele’in 30-33 yaş arası ve boşanma sonrası hissiyatını merak ediyorduk. Müzikal çıtası, dijital trendlerden etkilenme olasılığı gibi unsurları da birlikte değerlendirdiğimizde 6 yıl sonra acaba nasıl bir albümle gelecekti?KLİŞELERİ YIKTIÖncelikle altını çizmek istediğim; ‘30’, Adele’in şarkı yazarlığı ve müzisyenlik açısından en olgun ve iyi albümü olmuş. Bir sonrakinin adı ‘kaç’ olur bilmiyorum ancak bu olgunlaşma ve daha iyiyi arama halinin sonraki albümlerde de süreceğine inanıyorum. Müzik kariyeri boyunca tüm star’lık klişelerini birer birer yıkıp zirveye çabasız ve özgün tavrıyla çıkan Adele, duygu aktarımı açısından baktığımızda da en net albümünü yapmış.Önceki albümlerinin şarkı sözlerinde zaman zaman basmakalıplık tuzağına düşen sanatçının kimi duygularını doğa kaynaklı benzetmelere boğduğunu görmüşlüğümüz çoktur. Şimdi vadilerin gölgesi, nehirlerin süzülüşü ya da yağmurlar artınca sığındığı barınakların yerini daha kişisel, gerçek ve bana göre daha edebi sözler almış. ‘30’un şarkılarında gerçek duygularını filtresiz sunabilen, mutsuzluk halinin zirvesindeyken de şarkı sözü yazıp beste yapabilen bir Adele’den söz ediyoruz. Kendini bu denli sert ve direkt ifade etmesine karşın yüzeysel olmaması ayrı bir başarı bana göre. Hatta söz ve müzik açısından en sofistike albümü hangisi diye sorsanız yine ‘30’ derim.Kendisinin bir müzik insanı olarak en kıymetli yeteneği olan solistliği aynı güçte fakat daha olgun. Müziğinin bütününde kıvamını ustalıkla tutturduğu dram, mizah ve mahremiyetse yerli yerinde. Trendlerle, dijital dünyanın beklentileriyle hiç ilgilenmeden, rap’çilerle ortak çalışmalara girmeden tabiri caizse ‘taş’ gibi bir albüm yapmış. Bugün gençlerin ‘eski’ diyebileceği bir sound’dan yani Hollywood tipi orkestrasyon, elektrikli kilise orgları, bas gitar yürüyüşleri ya da Barbra Streisand tarzı güçlü vokalinden yeni ve kalıcı bir imza yaratmayı başarmış. Ayrıca yeni kuşakların kendisine duyduğu hayranlıktan da haberdarım.GÜÇLÜ BİR ROMANTİZMÖzel hayatında yaşadığı suçluluk, güvensizlik, tedirginlik gibi birçok olumsuz duyguyla baş etmesini gerektiren boşanmasından sonra hayata yine sevgiyle ama gerçekçi bakan, özgürleşen, kalbini açan ve buradan daha güçlü bir romantizm üreten Adele’i tebrik etmek şart. Spotify’dan albümlerin şarkı sıralamasını değiştirip karışık çalınmasına imkân veren özelliğini kaldırmasını isteyen ve istediğini alan Adele’in “Biz o şarkıların sırasını kafamıza göre değil, ince eleyip sık dokuyarak belirliyoruz” şeklindeki gerekçesine şapka çıkarıyorum. Ve diyorum ki dijital platformların müzisyenlerin dünyasını değiştirdiği kadar müzisyenler de dijital kurallara müdahil olabilir; olmalıdır.İLK YARIYI GALİP BİTİRDİAdamlar’ın pandemi öncesi yayımladığı güçlü albüm ‘Dünya Günlükleri’nde yazdıklarından az da olsa farklı şarkılar ve buna bağlı bir sound üreteceklerine emindim. Çünkü o günlükler hepimiz için olduğu gibi Adamlar açısından da çok değişmişti. Kendine has bir üslubu ve şarkı matematiği olan grup bu yıl bir Sezen Aksu klasiği ‘Küçüğüm’ü yorumladıktan sonra 2022’ye geri saydığımız şu günlerde 4 yeni şarkılık ‘Harekete Kimse Mâni Olamaz’ EP’siyle geldi. Bu EP için esasen yeni albümün ilk yarısı denilebilir. Hareketimize mâni olmuş gibi görünürken bizi akla gelmeyecek hareketler içine sokan pandeminin getiri ve götürüsüne Adamlar’ca bir bakış atılmakla kalınmamış, dozunda elektronik bir dokunuş ve yine yer yer rap’imsi, yer yer bizden vokallerle şarkı kıvamları tutturulmuş. Şarkılar Tolga Akdoğan’a aitken tüm düzenlemelerde Adamlar imzası var. EP’nin çıkış şarkısı ‘Dal’ın videosunuysa Burak Kolcu çekmiş. ‘Dal’ sonrası ‘Gelir Geçer’, ‘İçimizdeki Canavarlar’ ve ‘İnsanlık Hali’ni birkaç kez dinlemem hızlı bir duygudaşlığa yetti, albümün gerisi merak konusu oldu bile.  GÜNEŞ’İN GÜZEL DÜNYASIYeni nesil müzisyenler arasında; duruşu, ses rengi, akustikten dansa gidip gelen sound’u ve sosyal medyadaki samimi paylaşımlarıyla hep yeni haber almak istediğim bir isim Güneş Özgeç. Son şarkısı ‘Düş’ün tüm enstrümanlarını çalıp, vokal kayıtlarını yapıp prodüksiyonunu da üstlenmiş. Genç müzisyen şarkının mix’i için Alp Turaç, mastering’i için de Erdem Helvacıoğlu’na gidince işi layıkıyla tamamına erdirmiş görünüyor. Merve Terzioğlu’nun çektiği kapak fotoğrafındaki şahane makyaj Instagram hikâye filtreleriyle yapıldı, YouTube’da izleyebileceğiniz videosuysa 3D animasyon tekniğiyle yeni medya sanatçıları Ahmet Rüstem Ekici ve Hakan Sorar tarafından çekildi. Geçen yıl yayımladığı ‘Güneş Yüzlüm’, ondan öncekiler ‘Kahve’ ya da ‘Ikaria’; bu yıl çok beğendiğim ‘Bence Gerçek Hepsi’ ya da yeni tekli ‘Düş’ü dinlediğinizde göreceksiniz ki anlatacak bir hikâyeniz varsa, bunu şarkılar yazarak sahici kılabiliyorsanız, samimi ve çabasızsanız; adınız Güneş bile olsa siz kocaman bir dünyasınız. 
Yazı Tarihi: Kasım 27, 2021 06:29
