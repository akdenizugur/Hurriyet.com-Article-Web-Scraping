Yazı Yazarı: Deniz Gürel
Yazı Başlığı: Okullardaki vaka sayısında yüzde 30 düşüş var
Yazı Linki: https://www.hurriyet.com.tr/yazarlar/deniz-gurel/okullardaki-vaka-sayisinda-yuzde-30-dusus-var-41936632
Yazı İçeriği: Türkiye’de de rakamlar hâlâ çok yüksek. Aşı yokken, olmaması haklı olarak eleştiriliyordu, şimdi fazlaca var, bu kez de aşılama oranı istenilen düzeyde değil. Okulların açılmasının vaka sayılarına etkisi tartışılan bir konuydu. Neredeyse bir buçuk yıldır kapalı olan okulların, eylül ayıyla birlikte açılmasının üzerinden iki ay geçti. Özellikle velilerde kafa karışıklığına neden olan konuyu Ankara Valisi Vasip Şahin’e sordum. Başkent’teki okullarda ilk aya göre ikinci ayda düşüş olduğunu söyleyen Vali Şahin şu bilgileri verdi:* “Okullarımızdaki vaka sayısında ikinci ay(ekim) ortalaması, ilk ayki(eylül) rakamların yüzde 30 altında.* Ankara’daki vaka sayısındaki düşüş okullara da yansıdı. Geneldeki düşüş okullardaki düşüşle paralel seyrediyor. * Başkentteki rakamların düşüşünde aşılama oranındaki yüksekliğin etkisi var. Sağlık Bakanlığı verilerine göre başkent Ankara’da ikinci aşılar dahil yüzde 78’in üzerindeyiz. Gerekli dozda aşının yapılmasının sonucu olarak da Ankara düşük riski gösteren mavi renge döneli bir ay oldu.* Çocuklarını okullara gönderen ailelerimizin tedirgin olmasını gerektirecek bir tablo olmamakla birlikte rehavete kapılmamak gerekiyor. Rehavet demek başa dönmek demek. * Ankaralı hemşehrilerimizin gösterdiği dikkat ve uyuma teşekkür ediyoruz. Elbette biraz daha dikkat ve sabırla tedbirlerden uzaklaşmamalarını istiyoruz. Bu sayıları daha da aşağı düşürmemiz için hep birlikte gayret göstermemiz gerekiyor.”* * *Vali Vasip Şahin’e, son dönemde artan ve artık İstanbul’u andıran ‘Ankara’nın sabah-akşam trafiğini’ de sordum. Şahin, “Pandemi bireysel araç kullanımını da arttırdı. Artışta biraz bunun da etkisi var. Trafik denetim ekiplerimizi arttırdık” değerlendirmesini yaptı.Ankara’da şehir içi ulaşımı rahatlatacak projeler için en büyük sorumluluk Ankara Büyükşehir Belediyesi’nde. Pandeminin bireysel araç kullanımını arttırdığı bir gerçek olsa da günden güne büyüyen Ankara’da toplu taşımaya yönelik adımlar atılmazsa yakın gelecekte büyük sorunların yaşanacağı apaçık ortada.
Yazı Tarihi: Kasım 11, 2021 06:29
