Yazı Yazarı: Onur Baştürk
Yazı Başlığı: Kızı olsaydı aynı sorgulama olur muydu
Yazı Linki: https://www.hurriyet.com.tr/yazarlar/onur-basturk/kizi-olsaydi-ayni-sorgulama-olur-muydu-42051476
Yazı İçeriği: Neden Prag’tan vazgeçti deniliyor. Bir de, neden Oğulcan Engin nikaha katılmadı sorusu ortaya atılıyor. En başından beri bu soruyu fazla cinsiyetçi, fazla erkek egemen buluyorum. Seda Sayan’ın oğlu değil de bir kızı olsaydı, acaba bu kadar sorgulanır mıydı “nikaha katılmama” hikâyesi? “Seda Sayan’ın kızı nikahın Prag’ta gösterişli bir şekilde yapılmasına karşıymış, o yüzden İstanbul’da yapılmış” diye konuşulur muydu?Sanmıyorum. Çünkü “Oğulcan Engin nikaha katılmıyor” cümlesinin alt metninde hep şu var: Erkek çocuk annesinin evlenmesine karşı, nokta. Peki erkek çocuğun annesi değil de, babası tekrar evleniyor olsaydı? Evladın katılmaması bu kadar olay olur muydu? Yine: Sanmıyorum. Elbette çocuklar anne ve babalarının tekrar evleniyor olmasından haz etmeyebilir. Ama burada şu durumu kabullenmemek var: Bir kadının neredeyse oğluyla yaşıt biriyle evlenmesi...Oysa Seda Sayan nevi şahsına münhasır bir ünlü olmanın ötesinde özgür bir kadın.İstediği gibi yaşar, istediğiyle de evlenir. O yüzden: İyi ki evlenmişsin Seda Sayan! Mutluluklar.Musk’lı Twitter karanlık mı?SpaceX ve Tesla’nın CEO’su Elon Musk, Twitter’ı 44 milyar dolara satın aldı ve şimdi gözler haliyle Twitter’ın geleceğinde. Musk konuyla ilgili en başından beri ultra pozitif açıklamalar yapıyordu.Satın alma işlemi gerçekleştikten sonra da bu söylemine devam etti. İfade özgürlüğünden dem vurdu, güveni artırmak için algoritmaları açık kaynak yapmaktan ve spam botları silmekten bahsetti. Dahası, tüm kullanıcıların kimliğinin doğrulanması gerektiğini de belirtti. Ama Musk’ın bu konuşmalarına inanmayanlar çoğunlukta. Önceki gün New York Times’da çıkan bir yazıda şöyle deniliyordu: “Twitter hiçbir zaman mantıklı ve incelikli konuşmaların yeri olmadı. Şimdi çok ama çok daha kötüye gitmesini bekleyin.” Bu kadarla bitmiyor. Musk elindeki Twitter’ın sadece Musk gibi milyarderlerin özgürce konuşabileceği bir yer haline geleceği iddia ediliyor. Musk’ın “kadınlara yönelik küçümseme anlayışını” Twitter yönetimine getirip getirmeyeceği konusu da tartışılıyor. İşin özeti: Musk’lı Twitter hakkında yapılan yorumların çoğu olumsuz bir geleceği işaret ediyor.Lidyalılar ve Bahar CandanHer dönemin bir beyin yakan konuşmalar yapanı vardır. Bu isimler sürekli konuşsun istenir. Çünkü bu konuşmalardan geçici fayda sağlanır. Tık, izlenme; adı her neyse işte. Bu dönemin sembolü de epeydir Bahar Candan. En son bir programda, “İzlediğiniz Bahar Candan videolarında ilk bir sene gerçek, son bir sene kazanılmış, öğrenilmiş ve dönüştürülmüş Bahar Candan. Bundan beş sene sonra izleyeceğiniz Bahar Candan daha dönüştürülmüş olacak” demiş, kendisinden başka bir şahısmış gibi bahseden Bahar Candan. Travmalarıyla ilgili soru üzerine verdiği yanıt da üzerine çalışılmış türden: “Benim travmam Lidyalıların parayı bulması. Artık insanlar parayla ruhlarını satmaya başladı.”
Yazı Tarihi: Nisan 27, 2022 06:29
