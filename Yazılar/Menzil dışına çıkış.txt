Yazı Yazarı: Kanat Atkaya
Yazı Başlığı: Menzil dışına çıkış
Yazı Linki: https://www.hurriyet.com.tr/sporarena/yazarlar/kanat-atkaya/menzil-disina-cikis-41954246
Yazı İçeriği: G.Saray artık ligdeki her maçını ‘zirve hedefinden önce son çıkış’ tedirginliğiyle oynamak durumunda. Avrupa performansı gurur ve keyif veren genç takımı ‘oyunu ha oturdu ha oturacak’ umuduyla izlemek güzel fakat bir yandan da yukarıya tırmanmak için tepilen fırsatlar var. Yaşadığı serbest düşüşü durdurmak amacındaki Altay’dı bu kez rakip ve maçın 10 dakikası geçildiğinde “Golü atmak üzereyim, haberiniz olsun” sinyalini güçlü şekilde veren taraf da oydu.Kendi oyun planını hatırlamakla Altay’ın hareketli ve tedirgin edici başlangıç hamlesi arasında bocaladı Galatasaray ve 17’nci dakikada golü kalesinde gördü.GENETiK MiRASAltay, tüm deplasman takımlarının genetik miras yoluyla edindikleri şekilde ‘öne geçince geriye yaslanmayı’ tercih etti ve Galatasaray akınlarının sıklaştığı süreç başladı.Galatasaray çok incesinden ofsayta, direğe, etkili alanda etkisiz vuruşlara takıldı fakat sonuçta yoğunlaşan ataklar karşısında bocalamaya başlayan rakibini yakaladı. Marcao’nun Feghouli’ye verdiği ‘asistin asisti’ niteliğindeki enfes pas, Halil üzerinden gole dönüştü ve ilk yarı böylece sona erdi.HIRS, KARARLILIK VE PANiK İkinci yarı öne geçmek için hırs, kararlılık, panik karışımı bir saldırı planıyla sahaya çıktı Galatasaray.Bu baskı Halil’in değerlendiremediği veya ilerleyen dakikalarda Barış Alper’in bencilliğine kurban giden türden net pozisyonlar getirirken Altay da rakibini diken üstünde tutacak çıkışlar yaptı. Galatasaray ve Altay 68’inci dakikada senkronize şekilde oyuncu değişiklikleriyle kadrolarını harmanladı ve tazelenmeden ‘ilk’ kârlı çıkan taraf sarı kırmızılılar oldu. Van Aanholt’un kullandığı köşe vuruşunda Diagne harika bir kafa vuruşuyla takımını öne geçirdiyse de maçın hikâyesi böyle noktalanmadı.CÜNEYT ÇAKIR’A BRAVO, ALKIŞLAR!Neyi gördüğünü neyi görmediğini, pozisyonları nasıl gördüğünü ve nasıl göremediğini bilemez hale geldiğimiz Cüneyt Çakır performansı var bir de elbette... Kendisini penaltı vermeye ikna edene kadar bekledikten sonra maçın biletini de 2-2 olarak kesti.Hakem kararlarını veya performanslarını bahane olarak kullanmayı sevmem, Galatasaray’ın dev eksikleri veya Altay’ın emekleri gölgelensin hiç istemem fakat Çakır’a bravo, ben böyle ‘performans’ az gördüm, alkışlar!Galatasaray da artık gelecek sezona nasıl Avrupa bileti bulacağını düşünmeye başlasın, bu iradesiz oyunla tutturulacak hedeflerin hepsi menzil dışında kalmak üzere...
Yazı Tarihi: Aralık 05, 2021 06:29
