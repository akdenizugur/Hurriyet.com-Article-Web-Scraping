Yazı Yazarı: Sefer Levent
Yazı Başlığı: Bir de bakmışsınız bir şirkete ortaksınız!
Yazı Linki: https://www.hurriyet.com.tr/yazarlar/sefer-levent/bir-de-bakmissiniz-bir-sirkete-ortaksiniz-42058701
Yazı İçeriği: Şirket / işletme kuruluşları ile mevcut bir şirket veya işletmeye ilişkin değişiklik işlemleri ticaret sicilinde tescil ediliyor. Ticaret sicili işlemleri de elektronik ortamda Merkezi Sicil Kayıt Sistemi (MERSİS) üzerinden gerçekleştiriliyor. MERSİS üzerinden başlatılan şirket / işletme kuruluş veya değişiklik başvurularında ortak/yetkili olacak kişinin bilgileri kimlik numarası ile sorgulanıp sisteme ekleniyor.İşte bu aşamada eğer ortaklık talebi sizden geldiyse sorun yok. Ancak kimlik bilgileriniz bir şekilde birilerinin eline geçtiyse bilginiz dışında hiç adını duymadığınız bir şirkete ortak oluveriyorsunuz. Artık sorunlar ve borçlar ile yüz yüzesiniz.Peki ama buna engel olmak mümkün mü? Evet mümkün.E-devlet üzerinden, “Şirket veya Ticari İşletmelerde Ortak / Yetkili Olunmasının Engellenmesine Yönelik Kısıtlama İşlemleri” hizmetini kullanarak kimlik numaranız üzerine kısıt koyduğunuzda, şirket ortağı/işletme sahibi veya bir şirket veya işletmede yetkili olarak eklenmeniz sistem tarafından engellenerek iradeniz dışında adınıza işlem yapılmasının önüne geçiliyor. Yine bu hizmeti kullanarak daha önce tarafınızca eklenen kısıtın kaldırılmasını da sağlayabiliyorsunuz.Konu çok ama çok önemli. Aman ihmal etmeyin ihtiyacınız yoksa hemen “Şirket veya Ticari İşletmelerde Ortak / Yetkili Olunmasının Engellenmesine Yönelik Kısıtlama”yı devreye alın!4 AYDA 4.5 MİLYON KİŞİ KISITLAMA KOYDUCumhurbaşkanlığı Dijital Dönüşüm Ofisi Başkanı Ali Taha Koç dün gazetelere yansıyan demecinde, e-Devlet Kapısı üzerinden uygulamaya konulan kimlik numarasına kısıtlama koyabilme hizmetinin 4 ayda 4,5 milyondan fazla kullanıldığını söyledi.Koç, şöyle konuştu:“Bu hizmetle kişinin bilgisi ve izni dışında bir şirkete ortak ya da yetkili olarak eklenmesinin önüne geçiyoruz. Vatandaşlarımız e-Devlet Kapısı’nda yapacakları sadece birkaç dakikalık bir işlem ile bilgileri dışında oluşabilecek bu yetkilendirmeleri engelleyebilir. Çalıntı ya da sahtecilik durumlarında kişilerin iradeleri dışında bir şirkete/işletmeye ortak/yetkili olarak eklenmesinin engellenmesi için ticaret sicili müdürlüklerine gitmesine gerek yok. Vatandaşlarımız, e-Devlet Kapısı üzerinden kolay ve hızlı bir şekilde kimlik numaralarına kısıt koyabilirler. Vatandaşlar aynı hizmeti kullanarak konulan kısıtlamayı kaldırabilirler.”Koç’un uyarısını dikkate almakta fayda var!BİZE DE BEKLERİZ ELON MUSKHaber geçtiğimiz günlerde açıklandı. Twitter’ı alarak iş dünyasını bir kez daha sallayan Amerikalı milyarder Elon Musk Çin’de de tam gaz büyüyor. Musk’ın sahibi olduğu elektrikli araç devi Tesla, Shanghai’de 450 bin araç kapasiteli ikinci bir fabrika kuruyor. Shanghai’de bulunan mevcut Gigafactory 3’ün hemen yanında yer alacak fabrikada Tesla Model 3 ve Model Y üretimi gerçekleşecek.Yapılan açıklamalara göre, yeni montaj zinciri, 2019 yılı sonu itibarıyla elektrikli araç üretimine başlamış bulunan Gigafactory 3’ün bir bölümünü oluşturacak. Tesla, bu projesiyle 936 bin birimlik küresel üretimini iki katına çıkarma yolunu arıyor. Çin’deki Gigafactory, 2021 yılında, 484 bin 130 adet Model 3 ve Model Y üreterek, Tesla’ya toplam 936 bin birimlik küresel üretiminin yüzde 51,7 kadarını sağlamıştı. Tesla’nın hedefinin Shanghai’de yılda 2 milyon birim üretime ulaşmak olup bunun da çok zaman almayacağı söyleniyor.
Yazı Tarihi: Mayıs 09, 2022 06:29
